<!DOCTYPE html>
<html lang="lv">
  <head>
    <meta http-equiv="Content-type" content="text/html; charset=utf-8">
	<meta name="viewport" content="width=device-width, initial-scale=1">
	<title>"Atlas Shrugged" recenzija: pasaules sliktākais priekšnieks</title>
  </head>
  <body>
	<a href="https://web.archive.org/web/20160827150904/http://www.patheos.com/blogs/daylightatheism/2013/04/atlas-shrugged-worlds-worst-boss/">Oriģināls</a>
	<h1>Pasaules sliktākais priekšnieks</h1>
	<p>(1. daļa, 2. nodaļa)</p>
	<p>Ir vēla nakts, kad pirmās izkausētās metāla porcijas liešana ir pabeigta, un Henks Rērdens dodas mājup no savas rūpnīcas un grimst atmiņās. Viņš pārdomā savu pagātni un savu virzīšanos augšup par karjeras kāpnēm - un tas dod mums retu iespēju ielūkoties tajā, ko Renda īpaši neapspriež: viņas idejas par to, kā būtu jāvada bizness.</p>
	<p>Tu varētu nodomāt, ka šis ir dīvains apgalvojums, jo šī ir grāmata <em>par</em> kapitālismu, taču tā ir taisnība. Renda nevelta pārāk daudz laika, lai kavētos pie tā, ko tieši viņas varoņi dara aiz saviem galdiem ikdienā; daudz svarīgāk viņai ir mums pateikt, ka viņi ir drošsirdīgi un izlēmīgi un atkal drošsirdīgi, nekā parādīt mums, kādus drošsirdīgus un izšķirošus lēmumus viņi patiesībā veic. Vienīgie biznesa lēmumi, par kuriem viņa patiešām stāsta, ir lieli, riskanti pasākumi, par kuriem izlaupītāji noelšas "Tas nav iespējams!", lai viņas varoņi varētu tos pazemot, pierādot to, cik ļoti viņi ir pārāki par visiem citiem itin visā.</p>
	<p>Bet, kā teicu, mani interesē ikdienas lēmumi, mazsvarīgās detaļas. Kā gan būtu realitātē strādāt pie kāda no Rendas varoņiem - korporatīvajiem titāniem?</p>
	<p>Henks sniedz mums ieskatu tajā, atceroties savu pirmo dienu darbā. Un šī atmiņa liek žoklim atkārties:</p>
	<blockquote>
		Viņš atcerējās dienu, kad stāvēja uz klinšainas malas un juta, kā sviedru tērcīte tek no deniņiem lejup pa viņa kaklu. Viņam bija četrpadsmit gadu un tā bija viņa pirmā darba diena Minesotas dzelzs raktuvēs. Viņš centās iemācīties elpot, ignorējot dedzinošās sāpes krūškurvī. Viņš piecēlās, sevi lamādams, jo bija izlēmis, ka viņš nebūs noguris. Pēc brīža viņš atgriezās pie sava uzdevuma; viņš bija izlēmis, ka sāpes nav pamatots iemesls, lai apstātos.
	</blockquote>
	<p>Jāatzīst, es nezinu daudz par dzelzs raktuvēm, taču tas nešķiet kā darbs, ko tu vari darīt dažas stundas nedēļā pēc mācību stundām, tāpēc varu droši pieņemt, ka Henks pameta mācības 14 gadu vecumā, lai dotos strādāt raktuvēs. Tekstā nav paskaidrots, kāda veida darbu viņš veic, taču, ja tas liek taviem sviedriem tecēt un izraisa dedzinošas sāpes, tas noteikti nav darbs ar papīriem. Tātad mums šeit ir jauns pusaudzis, kas pametis skolu un nodarbināts bīstamā, nogurdinošā fiziskā darbā. Rendai tas nešķiet pat ievērības vērts.</p>
	<p>Taču tagad Henks ir priekšnieks, un, jādomā, vada savu biznesu, balstoties šajos pašos principos. Tātad, kā varētu būt strādāt pie viņa? Viņš nesaredz neko nosodāmu 14 gadus vecos pusaudžos, kas strādā pilnu darba laiku (cik daudzi no tiem ir nodarbināti viņa raktuvēs un lietuvēs?), un, tā kā viņš nedomā, ka fiziskas sāpes vai nogurums ir pamatoti iemesli pārtraukt darbu, es minu, ka viņš nepiedāvā apmaksātas brīvdienas vai slimības atvaļinājumu. Domāju, ka tas padara Henku par klasisku Priekšnieku no Elles. Un uz beigām - re, kāda ir viņa dzīves filosofija:</p>
	<blockquote>
		Cilvēki, viņš nodomāja, bija tikpat izslāpuši pēc prieka kā viņš vienmēr bijis - pēc īslaicīga atvieglojuma no tās pelēkās ciešanu masas, kas šķita tik neizskaidrojama un nevajadzīga. Viņš nekad nebija spējis saprast, kāpēc cilvēkiem būtu jābūt nelaimīgiem.
	</blockquote>
	<p>Jā, priekšnieks, kas nesaskata nekā nepareiza strādāšanā, kamēr ciet mokošas sāpes, nespēj saprast, kāpēc cilvēkiem būtu jābūt nelaimīgiem!</p>
	<p>Šī ir diskusija ar reālās dzīves sekām. Tā ir svarīga ķirurgiem, pilotiem, tālbraucējiem un jebkuram darbam, kurā vajadzīgs minimālais modrības līmenis (paredzamā kārtā <a href="http://www.insurancejournal.com/news/national/2012/02/15/235467.htm">kravas pārvadājumu ar mašīnām industrija sūdz tiesā Obamas administrāciju, jo tā izdevusi likumu, kas samazina autovadītāju maksimālās nedēļas stundas un paredz periodiskus atpūtas brīžus</a>, un <a href="http://newyork.cbslocal.com/2011/12/21/2009-buffalo-crash-inspires-federal-government-to-rethink-airline-pilot-fatigue/">noguruši piloti ir izraisījuši nāvējošas lidmašīnu avārijas</a>).</p>
	<p>Tas ir svarīgi restorāniem un citiem darbiem, kuros ir būtiska darbinieku veselība: <a href="http://www.nytimes.com/2013/03/29/nyregion/deal-reached-on-paid-sick-leave-in-new-york-city.html?_r=0">Ņujorkā likumprojekts, kas paredzēja minimālo dienu skaitu apmaksātam slimības atvaļinājumam, kļuva par politisku sprādzienu</a>, kas draudēja novirzīt nepareizā virzienā Pilsētas Padomes spīkeres Kristīnes Kvinnas mēra vēlēšanu kampaņu. Tas ir svarīgi vecākiem, kuriem var dažreiz nākties paņemt brīvdienas, lai rūpētos par saslimušu bērnu. Un tas ir svarīgi visai ekonomikai kopumā, jo tiek lēsts, ka gadījumi, kad cilvēki ierodas darbā saslimuši un saslimdina kolēģus, izmaksā <a href="http://www.examiner.com/article/cost-of-presenteeism-surpasses-absenteeism">vairāk nekā 180 miljardus dolāru gadā</a>.</p>
	<p>Valdības nolūks ir aizsargāt tās pilsoņus - pat Renda to atzīst vēlākās nodaļās, kurās viņa raksta par armiju un policijas nepieciešamību. Bet, kad to pieņem, kā tu vari pamatot apgalvojumu, ka būtiski ir tikai ārēji draudi? Ir tikpat labi iemesli ieviest pamatnoteikumus darba apstākļiem, lai mazinātu risku, ka darbinieki (vai nevainīgi citi cilvēki) savos darbos tiek ievainoti vai pat iet bojā. Bez šaubām, pastāv reālās pasaules Henki Rērdeni, kas cīnās pret šādiem noteikumiem, lai nedaudz palielinātu savu peļņu (<a href="http://slog.thestranger.com/slog/archives/2013/02/01/local-coffee-chain-starts-charging-customers-a-15-percent-sick-leave-surcharge">lūk viens no Sietlas</a>), baurojot par to, kā piecu dienu darba nedēļa vai ikgadējs apmaksāts slimības atvaļinājums veicina nonākšanu komunistu diktatūrā un ka viņu slinkajiem darbiniekiem jāatgriežas pie darba un jāpārstāj čīkstēt par viņu sāpošajiem ceļiem, izslīdējušajiem mugurkaula diskiem un karpālā kanāla sindromu. Taču tikai <em>Atlas Shrugged</em> māca, ka šāda uzvedība ir drosmīga varoņa cildena pretošanās, nevis cietsirdīgs savtīgums, kāds tas ir īstenībā.</p>
  </body>
</html>
