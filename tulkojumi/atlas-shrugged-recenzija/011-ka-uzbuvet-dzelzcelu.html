<!DOCTYPE html>
<html lang="lv">
  <head>
    <meta http-equiv="Content-type" content="text/html; charset=utf-8">
	<meta name="viewport" content="width=device-width, initial-scale=1">
	<link rel="stylesheet" href="style.css">
	<title>"Atlas Shrugged" recenzija: kā uzbūvēt dzelzceļu</title>
  </head>
  <body>
	<a href="https://web.archive.org/web/20170417061201/http://www.patheos.com/blogs/daylightatheism/2013/06/atlas-shrugged-how-to-build-a-railroad/" target="_blank">Oriģināls</a>
	<h1>Kā uzbūvēt dzelzceļu</h1>
	<p>(1. daļa, 3. nodaļa)</p>
	<p>Grasos pārlēkt nedaudz uz priekšu, jo šis nākamais fragments ir saistīts ar <a href="010-nepatikamie-secinajumi.html" target="_blank">manu iepriekšējo ierakstu</a> par Dagnijas atmiņām. Dagnija naktī, pēc kārtējās garās dienas, pamet darbu ("Viņa necieta noguruma mazo sakāvi.") un iziet cauri Taggartu ēkas galvenajam vestibilam:</p>
	<blockquote>
		Vestibilā dominējot, lai gan ceļotāji to ignorēja kā ierastu skatu, atradās Nataniela Taggarta, dzelzceļa dibinātāja, statuja. Dagnija bija vienīgā, kas apzinājās tās esamību un neuztvēra to par pašsaprotamu. Palūkoties uz šo statuju vienmēr, kad viņa devās cauri vestibilam, bija vienīgā lūgšanas forma, ko viņa zināja.
	</blockquote>
	<p>Un kas bija šis varonīgais priekštecis?</p>
	<blockquote>
		Nataniels Taggarts bija dēkainis bez naudas, kas ieradās kaut kur no Jaunanglijas un uzbūvēja dzelzceļu pāri visam kontinentam, kad vēl tikai parādījās pirmās tērauda sliedes… Viņš bija vīrs, kas nekad nepieņēma uzskatu, ka citiem ir tiesības viņu apturēt. Viņš noteica mērķi un virzījās uz to tikpat taisni kā viņa sliedes. Viņš nekad nemeklēja aizdevumus, parādzīmes, subsīdijas, zemes dāvinājumus vai atbalstošus likumus no valdības puses.
	</blockquote>
	<p>No visiem uzņēmējdarbības veidiem, ko Renda būtu varējusi izvēlēties saviem varoņiem, kā vienmēr esmu domājis, dzelzceļš bija slikta izvēle <em>laissez-faire</em> kapitālisma pārākuma demonstrēšanai. Galu galā, dzelzceļa, gluži kā jebkuras citas infrastruktūras, uzbūvēšana gandrīz vienmēr ir prasījusi ievērojamu valdības atbalstu un investīcijas.</p>
	<p>Taču, līdzīgi daudziem citiem reālās pasaules sarežģījumiem, šis ir kaut kas, ko Renda paslauka malā. Viņa uzstāj, ka Nataniels Taggarts bija spējīgs uzbūvēt dzelzceļu pāri visam Ziemeļamerikas plašumam, nekādi nesaskaroties ar valdību. Tas laikam nozīmē, ka viņa dzelzceļš nekad nešķērsoja valsts zemi, uz kuras viņš būtu varējis būvēt tikai ar valdības atļauju. Tas arī nozīmē, ka viņa izvēlētais ceļš nekad negāja pāri <em>privātai</em> zemei, kuras īpašnieki nevēlētos to viņam pārdot, jo viņam nekad nebija jāpaļaujās uz īpašuma atsavināšanu vai jebkādiem citiem ļauno izlaupītāju trikiem. Viņš spēja šķērsot kontinentu, nekad nesatiekot kādu, kurš atteiktos viņam nepieciešamo zemi par cenu, ko viņš varētu atļauties.</p>
	<p>Vari spriest pats, vai tas ir kaut nedaudz ticami. Realitātē <a href="https://en.wikipedia.org/wiki/Pacific_Railroad_Acts" target="_blank">pirmais ASV transkontinentālais dzelzceļš prasīja būtisku valdības finansiālo atbalstu</a> – 16000$ jūdzē, kas pieauga līdz 48000$ jūdzē pār Klinšu kalniem – un plašu zemes atņemšanu. Mūsdienu inženierijas projekti ar līdzīgiem apmēriem, piemēram, <em>Keystone XL</em> cauruļvads, ir <a href="https://www.nytimes.com/2011/10/18/us/transcanada-in-eminent-domain-fight-over-pipeline.html?pagewanted=all&_r=0" target="_blank">ievilkts tiesu cīņās ar dučiem privātu zemes īpašnieku</a>, kuri nevēlas pārdot, un <em>Keystone</em> būvnieki ir ārkārtīgi agresīvi zemes atņemšanas tiesību izmantotāji. Rendas, kas it kā tik ļoti domā par reālo un iespējamo, <a href="https://tvtropes.org/pmwiki/pmwiki.php/Main/HandWave" target="_blank">roku vēzieni</a>, izvairoties no visām šīm problēmām, nav pārāk iespaidīgi.<a href="#note">*</a></p>
	<blockquote>
		Tomēr neviens cents no viņa turības nebija iegūts ar spēku vai krāpšanu; viņu nebija par ko vainot, izņemot to, ka viņš bija nopelnījis savu bagātību pats un nekad neaizmirsa, ka tā pieder viņam.
	</blockquote>
	<p>Tātad Natu Taggartu nebija par ko vainot, Renda pavēsta mums. Burtiski nākamā rindkopā viņa raksta šo:</p>
	<blockquote>
		Stāstīja, ka Vidējo Rietumu mežonīgajos plašumos viņš noslepkavoja štata likumdevēju, kurš mēģināja atsaukt viņam piešķirto atļauju, atsaukt to tad, kad viņa dzelzceļš bija uzbūvēts jau pāri pusei štata; daži likumdevēji bija plānojuši ar Taggarta akcijām kļūt bagāti - cerot uz to cenu krišanos. Natu apsūdzēja par slepkavību, taču apsūdzību neizdevās pierādīt. Kopš tās reizes viņam vairs nebija problēmu ar likumdevējiem.
	</blockquote>
	<p>Man atkārās žoklis, kad šo izlasīju. Neatkarīgi no tā, vai Taggarts tiešām noslepkavoja ievēlētu amatpersonu - un teksts dara visu, lai to netieši norādītu - pieņemsim, ka viņš tiesā tika attaisnots. Kāpēc "kopš tās reizes viņam vairs nebija problēmu ar likumdevējiem"? Vai viņi turpmāk dedzīgi izsniegtu atļaujas kādam, kas, pēc viņu domām, ir noslepkavojis vienu no viņējiem? (Cik bieži kāds nogalina kongresa locekli un tad saņem īpašu atbalstu un privilēģijas no atlikušā kongresa?) Vai arī Renda saka, kā viņa šķiet sakām, ka likumdevēji pēc tam darīja, ko viņš gribēja, jo viņi visi baidījās, ka arī tiks nogalināti, ja atteiks?</p>
	<p>Labi, tu varētu teikt, varbūt šī slepkavība tika paveikta dusmu lēkmē kā vardarbīga reakcija pret neliešiem, kas bija sazvērējušies pazudināt viņu. Tā varētu domāt, taču jau <em>nākamā</em> rindkopā Renda raksta:</p>
	<blockquote>
		Stāstīja, ka Nats Taggarts daudzas reizes riskēja ar savu dzīvību dzelzceļa dēļ; bet vienreiz viņš riskēja ar kaut ko vairāk nekā savu dzīvību. Izmisis līdzekļu trūkuma dēļ, ar pārtrauktu viņa dzelzceļa līnijas būvniecību, viņš nometa trīs kāpņu posmus kādu godājamu džentlmeni, kurš piedāvāja viņam aizņēmumu no valdības.
	</blockquote>
	<p>Viņam tikai <em>piedāvāja</em> aizņēmumu no valdības, un viņš reaģēja, nosviežot vīrieti trīs kāpņu posmus, kas būtībā nozīmē, ka ir pieņemami būt vardarbīgam pret valdību <em>jebkādos</em> apstākļos. Tekstā nav ne mazākā mājiena par šīs rīcības nosodīšanu. Faktiski Dagnija gandrīz vai dievina viņu. Lai gan viņa necieš ideju par kāda mīlēšanu tikai radniecības dēļ (tā tiek saukta par "neizvēlētu ģimenes pieķeršanos"), mums tiek pavēstīts - "ja būtu bijis iespējams izvēlēties senci, viņa būtu apzinātā godbijībā un ar visu viņas pateicību izvēlējusies Natu Taggartu".</p>
	<p>Vēstījums, kas šeit tiek nodots, ir tāds, ka vēlme uzsākt biznesu dod tiesības uz jebko, ko vēlies, un, ja neizdodas panākt savu ar demokrātiskām metodēm, tev ir ļauts izmantot vardarbību pret cilvēkiem, kas traucē tev (atceries, Taggarts "nekad nepieņēma uzskatu, ka citiem ir tiesības viņu apturēt"). Renda aplūko šo kā cildenu un varonīgu uzvedību, kas ir pelnījusi uzslavu.</p>
	<p><span id="note">*</note> Renda apgalvoja, ka kompānijas <em>Taggart Transcontinental</em> iedvesma nākusi no reālās pasaules: <a href="https://en.wikipedia.org/wiki/Great_Northern_Railway_(U.S.)" target="_blank">Lielais Ziemeļu Dzelzceļš</a>, kuru no Sentpolas līdz Sietlai uzbūvēja 19. gadsimta dzelzceļa magnāts Džeimss Dž. Hils, iztiekot bez valdības investīcijām. Tas būtu bijis tieši tāds kapitālistu moralitē, kādu objektīvisti tik ļoti mīl, - izņemot faktu, ka Hils savu transkontinentālo dzelzceļu salika kopā, pērkot un apvienojot citus dzelzceļus, tādus kā <a href="https://en.wikipedia.org/wiki/St._Paul_and_Pacific_Railroad" target="_blank">Sentpolas un Klusā Okeāna Dzelzceļu</a>, kuri bija uzbūvēti ar zemes dāvinājumiem un štata finansiālo atbalstu.</p>
  </body>
</html>
