<!DOCTYPE html>
<html lang="lv">
  <head>
    <meta http-equiv="Content-type" content="text/html; charset=utf-8">
	<meta name="viewport" content="width=device-width, initial-scale=1">
	<title>"Atlas Shrugged" recenzija: valdošā šķira</title>
  </head>
  <body>
	<a href="https://web.archive.org/web/20170417061201/http://www.patheos.com/blogs/daylightatheism/2013/06/atlas-shrugged-the-ruling-class/" target="_blank">Oriģināls</a>
	<h1>Valdošā šķira</h1>
	<p>(1. daļa, 3. nodaļa)</p>
	<p>Esmu uzkavējies šajā daļā diezgan ilgi, taču dažas īsas ainas šajās lapaspusēs sniedz bagātīgus neparedzētus ieskatus Rendas domāšanā un viņas idejās par to, kas motivē viņas varoņus. Ir vēl viens ieskats, ko, manuprāt, varam iegūt, un tas parādās kā mūsu iepazīstināšana ar varoni, kas būs nozīmīgs vēlāk, – Francisko d'Ankonia:</p>
	<blockquote>
		Divdesmit trīs gadu vecumā, kad viņš mantoja savu bagātību, Francisko d'Ankonia bija slavens kā pasaules vara karalis. Tagad, trīsdesmit sešu gados, viņš bija slavens kā visbagātākais cilvēks un visnejēdzīgākais uzdzīvotājs pasaulē. Viņš bija pēdējais pēcnācējs vienai no visdižciltīgākajām ģimenēm Argentīnā… Viņa finanšu talants tika saukts par fenomentālu; neviens nekad nebija uzveicis viņu kādā darījumā – viņš papildināja savu neticamo bagātību ar katru vienošanos un ar katru sperto soli, kad viņš piepūlējās to veikt.
	</blockquote>
	<p>Tiek atklāts, ka d'Ankonia ir nopircis zemi Meksikā, lai uzsāktu jaunas vara raktuves, un Džims Taggarts, Orrens Boils un citi ir pamatīgi ieguldījuši viņā. Tā kā viņš vēlās atpelnīt savu ieguldījumu, Džims novirza ārkārtīgi nepieciešamos resursus no Rio Norte līnijas remonta uz jauna dzelzceļa, San Sebastjana līnijas, būvniecību Meksikā, kur tas pievienotos d'Ankonia raktuvēm. Dagnija cīnās pretī, taču tiek atkārtoti pievarēta Taggart Transcontinental valdes sēdēs, kur citi vadītāji</p>
	<blockquote>
		…runāja par nākotnē nozīmīgo tirdzniecību ar Meksiku, par bagātīgo kravas plūsmu, par lielajiem ienākumiem, kas būs nodrošināti vienīgajam neizsīkstoša vara krājuma pārvadātājam. Viņi to pamatoja, pieminot Francisko d'Ankonia pagātnes sasniegumus. Viņi neminēja nekādus mineraloģiskus faktus par San Sebastjana raktuvēm. Pieejamo faktu nebija daudz; informācija, ko d'Ankonia bija iedevis, nebija pārāk specifiska; taču neizskatījās, ka viņiem vajag faktus.
	</blockquote>
	<p>Paga paga paga. Kad Dagnija <a href="004-intelektualais-ipasums.html" target="_blank">pieņēma vienpersonīgo lēmumu pārbūvēt Rio Norte līniju, izmantojot Rērdena Metālu</a>, viņa arī neminēja nekādus metalurģiskus faktus! Viņa par to izlēma, balstoties tikai pašas spriedumos, nekonsultējoties ne ar vienu citu un neprezentējot nekādus pierādījumus, kas pamatotu viņas lēmumu. Kāpēc tas ir pareizi, ja to dara kāds no galveniem varoņiem, bet nav pareizi, kad to dara sliktie tēli?</p>
	<p>Tagad mēs zinām atbildi: jo Rendas pasaulē Patiesie un Varonīgie Kapitālisti nekļūdās; tikai izlaupītāji un parazīti var kļūdīties vai tikt apmuļķoti. Vēlāk izrādīsies, ka San Sebastjana raktuves ir ļoti slikts ieguldījums, un, kaut arī Dagnija vēl nevarēja zināt (kāpēc d'Ankonia <em>pagātnes</em> panākumu saraksts viņai neko nenozīmē?), viņa spēcīgi iebilst viņiem. Viņai pēc kāda laika izrādīsies taisnība, jo Renda ir tā izveidojusi pasauli, ka viņas varoņiem nav iespējams kļūdīties.</p>
	<p>Cita ievērības cienīga lieta ir tas, ka d'Ankonia, <a href="011-ka-uzbuvet-dzelzcelu.html" target="_blank">gluži kā Dagnija</a>, vada ģimenei piederošu uzņēmumu, ko viņa priekšteči ir pārvaldījuši paaudzēm un kura kontrolpaketi viņš ir mantojis. Tas nav neiespējami, pat ja runa ir par lielu starptautisku korporāciju (Dienvidkorejas <em><a href="https://www.reuters.com/article/idUSBRE83405T20120405" target="_blank">chaebol</a></em> ir reālās dzīves piemērs), taču tad ir jābrīnās, kā tas sader ar Rendas pausto bijību pret meritokrātiju. Kā pasauli aptverošs konglomerāts nepārtraukti palika vienas dzimtas rokās gadsimtiem ilgi? Vai īpašnieki atteicās paaugstināt par vadītājiem ikvienu, kas nav viņu pašu pēcteči?</p>
	<p>Renda šeit cenšas sēdēt uz diviem krēsliem vienlaikus. Viņa sludina kapitālistu pasaules uzskatu, kurā talants un ambīcijas ir vienīgās svarīgās lietas, taču vienlaikus arī viņu pievelk romantiskā ideja par kompānijām, kas ir piederējušas vienai un tai pašai ģimenei veselām paaudzēm un ir izdzīvojušas un plaukušas secīgu pēcnācēju vadībā. Ir tikai viens veids, kā samierināt šīs pretrunas, – pieņemt, ka kapitālista spējas burtiski ir asinīs: tās ir nevis izglītības vai audzināšanas rezultāts, bet gan <em>ģenētisks</em> talants, kas mantots no vecākiem. (Šķiet, ka tas padara Džimu Taggartu par ģimenes melno avi, kas palicis bez šī kapitālistu gēna.)</p>
	<p>Citiem vārdiem, Renda (netīši?) argumentē par labu modernai aristokrātijas versijai. Viņas varoņi iemieso pārmantojamas augstākās šķiras ideju. Dagnija, Francisko un citi ir dižciltīgu dzimtu pēcnācēji, kuriem ir tiesības valdīt nevis tādēļ, ka viņu izcelsmes sniegtā milzīgā bagātība un vara dotu kādas priekšrocības, bet gan tādēļ, ka viņu izcelsme nodrošinātu iedzimtu pārākumu. Es nevēlos pārspīlēt ar šo metaforu, taču ir iespējams argumentēt, ka grāmatas pasaulē viņu izcelsme padara viņus par dievišķas svētības saņēmējiem – dievība šajā gadījumā ir autore, kas nodrošina visu viņu lēmumu pareizību – gluži kā kādreiz ticēja, ka Dievs vada karaļu lēmumus.</p>
	<p>Reālā pasaulē parasti tā nav. Gan karaļiem, gan izpilddirektoriem pārmantota valdīšana reti izrādās efektīvs vadības princips. Tā var būt ir cilvēka daba – vēlēties atstāt sev piederošo saviem bērniem, tas droši vien ir evolūcijas rezultāts – taču, ja esi saprāta pielūdzējs, tev vajadzētu saprast, ka šai tendencei jāpretojas, nevis tā jāmitoloģizē.</p>
  </body>
</html>
