<!DOCTYPE html>
<html lang="lv">
  <head>
    <meta http-equiv="Content-type" content="text/html; charset=utf-8">
	<meta name="viewport" content="width=device-width, initial-scale=1">
	<link rel="stylesheet" href="style.css">
	<title>"Atlas Shrugged" recenzija: Vašingtonas talants</title>
  </head>
  <body>
	<a href="https://web.archive.org/web/20170620124537/http://www.patheos.com/blogs/daylightatheism/2013/06/atlas-shrugged-washington-ability/" target="_blank">Oriģināls</a>
	<h1>Vašingtonas talants</h1>
	<p>(1. daļa, 3. nodaļa)</p>
	<p>Es <a href="010-nepatikamie-secinajumi.html" target="_blank">teicu iepriekš</a>, ka uzslavēju Rendu, jo viņa attiecas pret sievietēm kā pret intelektuāli līdzvērtīgām vīriešiem, taču tam ir viens liels izņēmums. Dīvaini, taču tas netiek īsti aplūkots grāmatā "Atlas Shrugged", lai gan varētu domāt, ka tik apjomīgā darbā kā šis autorei būtu daudz iespēju izskaidrot visus savas filosofijas aspektus, - bet šis fragments ir labs atspēriena punkts.</p>
	<blockquote>
	  <p>[Džeimsam Taggartam] bija trīsdesmit četri gadi, kad viņš kļuva par dzelzceļa kompānijas prezidentu… Viņi sprieda par viņa spējām "padarīt dzelzceļu populāru", viņa "labām attiecībām ar presi", viņa "Vašingtonas talantu". Viņš šķita neparasti prasmīgs iegūt Likumdevēju palīdzību.</p>
	  <p>Dagnija nezināja neko par "Vašingtonas talantu" vai šī talanta nozīmi. Taču tas šķita nepieciešams, tāpēc viņa pārstāja par to domāt, nospriežot, ka pastāv daudzi dažādi darbi, kas ir nepatīkami, taču vajadzīgi, piemēram, kanalizācijas tīrīšana; kādam tas bija jādara, un Džimam tas laikam patika.</p>
	  <p>Viņa nekad nebija tiekusies kļūt par prezidenti; tehniskais departaments bija vienīgā viņas rūpe.</p>
	</blockquote>
	<p>Iemesls, kādēļ Dagnija netiecas kļūt par dzelzceļa kompānijas prezidenti, netiek izskaidrots, taču varbūt varam atrast norādes Rendas 1968. gada esejā "Atbilde lasītājiem (par sievieti-prezidenti)", kura bija publicēta viņas laikrakstā "The Objectivist" un kuras tēma bija sievietes, kas tiecas būt līderes politikā. Visu tekstu internetā neatrast, taču ir pieejami fragmenti, piemēram, šis pagarais no <em>Google Books</em>. Pēc Rendas domām:</p>
	<blockquote>
	  <p>Es nedomāju, ka racionāla sieviete var vēlēties kļūt par prezidenti. Ievērojiet, ka es nenoliedzu viņas spēju veikt šo darbu; es teicu, ka viņa nevar to <em>vēlēties</em>. Runa ir nevis par viņas spējām, bet par viņas <em>vērtībām</em>.</p>
	  <p>…Problēma ir primāri psiholoģiska. Tā ir saistīta ar sievietes fundamentālo skatījumu uz dzīvi, sevi un viņas pamatvērtībām. <strong>Sievišķības pati būtība ir varoņu pielūgsme - vēlme dievināt vīrieti</strong>. "Dievināt" nenozīmē atkarību, padevību vai kaut ko līdzīgu, kas liktu domāt par mazvērtīgumu. Tas nozīmē dedzīgu apbrīnas veidu; un apbrīna ir emocija, ko var piedzīvot tikai personība ar stingru raksturu un neatkarīgiem vērtību spriedumiem. [Uzsvars pievienots.]</p>
	</blockquote>
	<p>Rendas arguments ir tāds, ka sievietēm piemītošā daba liek tām apbrīnot vīriešus. Bet, tā kā būt par prezidentu nozīmē pēc definīcijas būt bez kāda augstāka, ko apbrīnot, sievietes nevar to izturēt; psiholoģiskais spiediens no atrašanās pašā virsotnē sagrautu viņu nabaga nespēcīgās lēdiju smadzenes.</p>
	<blockquote>
	  <p>Uzvesties kā priekšniecei, līderei, būtībā kā <em>valdniecei</em> pār visiem vīriešiem, ar kuriem viņa saskaras, - tā būtu mokoša psiholoģiskā spīdzināšana. Tas prasītu pilnīgu depersonalizāciju, absolūtu pašaizliedzību un nepavēstāmu vientulību; viņai nāktos apspiest (jeb represēt) katru viņas rakstura un attieksmes personīgo aspektu; viņa vairs nevarētu būt viņa pati, tas ir, sieviete; viņai vajadzētu funkcionēt tikai kā prātam, nevis personai, tas ir, kā domātājam bez jebkādām personīgām vērtībām - kas ir bīstami mākslīga dihotomija, ko neviens nevarētu uzturēt ilgāku laiku. Viņas pienākumu un ikdienas aktivitāšu dabas dēļ, viņa kļūtu visvairāk nesievišķīgā, bezdzimuma, metafiziski nepiedienīgā un racionāli pretīgā personība no visām - <em>matriarhe</em>.</p>
	</blockquote>
	<p>Renda apgalvo, ka tas attiecas tikai uz sievietēm, kas tiecas kļūt par Savienoto Valstu prezidenti, nevis uz kādu citu politisko amatu vai korporatīvo darbu. Taču ir grūti nesadzirdēt šo atbalsojamies Dagnijas neesošajā vēlmē kļūt par <em>Taggart Transcontinental</em> prezidenti. Galu galā, vai būt par kompānijas prezidenti, līdzīgi kā būt par valsts prezidenti, nenozīmē būt priekšniecei pār burtiski ikvienu, ar ko saskaries ikdienā?</p>
	<p>Šim ir sekas arī tad, ja runājam par citiem politiskajiem amatiem. Kas notiktu, ja sieviete būtu viceprezidente un tad prezidents nomirtu? Vai viņai būtu jāpiekrīt darbam, kas neizbēgami pārvērstu viņu par kroplīgu bezdzimuma nepersonu, vai arī viņai būtu labāk, ja viņa atteiktos no amata un ļautu mantiju pārņemt kādam citam? Faktiski, vai tas nenozīmētu, ka sievietēm būtu jāizvairās ne tikai no prezidenta amata, bet arī no jebkāda, kas ir pēctecības līnijā, - vai, patiesībā, no jebkura amata, kurā viņai nav vīriešu dzimuma priekšnieka, kura virzienā raidīt stirniņas cienīgus apbrīnas pilnus skatienus?</p>
	<p>Savā pretīgi arhaiskajā skatījumā par dzimumu psiholoģiju Renda, ironiskā kārtā, ir tuvāka kristiešu fundamentālistiem, kurus viņa nicināja. Viņi arī uzskatīja - tāpat kā viņa, ka sievietes līderes ir pretdabiskas un atbaidošas. Tas ir pirmais lielais mājiens par to, ka, pretēji viņas apgalvojumiem par nodošanos racionalitātei, viņas nostāju ietekmē neapzināti aizspriedumi, turklāt daudz spēcīgāk nekā viņa jebkad ir atzinusi.</p>
  </body>
</html>
