<!DOCTYPE html>
<html lang="lv">
  <head>
    <meta http-equiv="Content-type" content="text/html; charset=utf-8">
	<meta name="viewport" content="width=device-width, initial-scale=1">
	<link rel="stylesheet" href="style.css">
	<title>"Atlas Shrugged" recenzija: iepazīsties ar Francisko d'Ankonia</title>
  </head>
  <body>
	<a href="https://web.archive.org/web/20170417061201/http://www.patheos.com/blogs/daylightatheism/2013/07/atlas-shrugged-meet-francisco-danconia/" target="_blank">Oriģināls</a>
	<h1>Iepazīsties ar Francisko d'Ankonia</h1>
	<p>(1. daļa, 5. nodaļa)</p>
	<p>Kad Dagnija atgriežas birojā, Eddijs parāda viņai avīzi, kurā vēstīts, ka pēc San Sebastjana raktuvju konfiskācijas Meksikas valdība atklāja, ka tās ir nevērtīgas: tajās nav vara rūdas un nekad nav bijusi. D'Ankonia iztērēja miljoniem dolāru, lai izraktu tukšas raktuvju ejas, šķietami bez jebkāda iemesla.</p>
	<blockquote>
		<p>Meksikas Tautas Republikas valdība bija sasaukusi ārkārtas tikšanās, kuras bija veltītas šim viņu atklājumam, jo bija apmulsuša sašutuma pārņemta; viņi jutās, ka ir tikuši apkrāpti.</p>
	</blockquote>
	<p>Kad Dagnija par to uzzina, viņa nolemj, ka ir jāiegūst atbildes. Viņa norunā tikšanos ar Francisko d'Ankonia, kurš uzturas viesnīcā Ņujorkā.</p>
	<p>Šis ir iemesls izstieptam atskatam pagātnē, kas izskaidro viņu personisko vēsturi. Dagnija Taggarta, Francisko d'Ankonia un nabaga traģiskais Eddijs Villers ir bērnības draugi, un mazie Dagnija un Eddijs vienmēr gaidīja to vienu mēnesi katrā vasarā, ko viņi pavadīja kopā ar viņu Taggartu ģimenes īpašumā:</p>
	<blockquote>
		<p>Kalna nogāzē bija bērzs, pusceļā starp ceļu un māju; Dagnija un Eddijs mēģināja tikt garām šim kokam, pirms Francisko paspēj uzskriet augšā kalnā satikt viņus. Visās daudzajās dienās, kad viņš ieradās, visās daudzajās vasarās viņi nekad nesasniedza šo bērzu; Francisko sasniedza to pirmais un apturēja viņus, kad viņš bija jau tālu aiz tā. Francisko vienmēr uzvarēja, jo viņš vienmēr visā uzvarēja.</p>
	</blockquote>
	<p>Tas ir iemesls Rendai pastāstīt mums par Francisko, kas "spēja izdarīt jebko, ko viņš uzņēmās, viņš varēja to labāk par jebkuru citu, un viņš to izdarīja bez pūlēm". Dagnija un Henks ir tikai neiedomājami kompetenti, bet Francisko ir <em>neiespējami</em> kompetents. Viņa pavada daudzas lapaspuses, stāstot mums par visiem viņa talantiem: kā viņš iemācījās runāt piecās valodās, vadīja motorlaivu pirmajā reizē, kad apsēdās pie vadības paneļa, paša spēkiem apguva elektrotehniku un automašīnu mehāniku un, vienā reizē, tika noalgots kā izsūtāmais zēns kompānijā <em>Taggart Transconentinental</em>, nevienam to nezinot (kaut kā - mēs nekad neuzzinām, kā tieši - "viņš bija pamanījies apiet visus bērnu nodarbināšanas likumus").</p>
	<p>Lūk tipisks piemērs:</p>
	<blockquote>
		<p>Dagnija un Eddijs pavadīja savas ziemas, mēģinot apgūt kādu jaunu prasmi, lai pārsteigtu Francisko un šoreiz viņu pārspētu. Viņiem tas nekad neizdevās. Kad viņi parādīja viņam, kā sist pa bumbu ar beisbola nūju, kas bija spēle, ko viņš nekad iepriekš nebija spēlējis, viņš pavēroja viņus dažas minūtes, tad teica, "Man šķiet, ka būšu sapratis. Ļaujiet man pamēģināt." Viņš paņēma nūju un raidīja bumbu lidojam pāri ozolu rindai laukuma galā.</p>
	</blockquote>
	<p>Nesakarīga, atklāti smieklīga kulminācija šim droši vien ir tā daļa, kurā viņš <em>divpadsmit</em> gadu vecumā bez citu palīdzības, neatkarīgi atklāj matemātisko analīzi:</p>
	<blockquote>
		<p>…sarežģīta trīšu sistēma, ko divpadsmit gadus vecais Francisko bija uzbūvējis, lai izveidotu liftu uz klints augšu; viņš mācīja Dagnijai un Eddijam, kā no šīs klints ienirt Hudsonas upē. Francisko piezīmes ar aprēķiniem vēl aizvien bija izsvaidītas pa zemi; Dagnijas tēvs tās pacēla, aplūkoja un tad vaicāja, "Francisko, cik gadus tu jau apgūsti algebru?" "Divus gadus." "Kas tev iemācīja darīt šo?" "O, tas ir kaut kas, ko izdomāju pats." Viņa nezināja, ka tas, ko viņas tēvs redzēja uz šiem saburzītajiem papīra lapām, bija primitīva diferenciālvienādojuma versija.</p>
	</blockquote>
	<p>Šī ir laba vieta, lai parunātu par Mērijas Sjū jēdzienu. Mērija Sjū ir personāžs, kas ir neiedomājami perfekts, kam nav nekādu nozīmīgu vājību vai trūkumu un ko slavē un mīl visi citi galvenie varoņi. Šis jēdziens ir nācis no <em>Star Trek</em> fanfikiem, kur to izmantoja, lai izsmietu dedzīgus fanus, kas <a href="https://tvtropes.org/pmwiki/pmwiki.php/Main/SelfInsertFic" target="_blank">ievietoja sevi savos stāstos</a>, padarot tos par vēlmju piepildīšanas fantāzijām, taču šī ideja ir kļuvusi daudz populārāka, jo ir atzīts, ka <a href="https://web.archive.org/web/20111119184003/http://www.mania.com/7-biggest-mary-sues-pop-culture_article_131587.html" target="_blank">pat kanoniskie personāži var būt Mērijas Sjū</a>.</p>
	<p>Francisko apmierina visus kritērijus, lai būtu Mērija Sjū: Dagnija un Eddijs viņu dievina, viņš ir acumirklīgs eksperts jebkurā jomā, viņš nekad nepiedzīvo neveiksmes un nekad nekļūdās, un viņam nav vājību vai trūkumu. Renda pati uz to norāda: "Tas bija tā, it kā gadsimti būtu sijājuši šīs ģimenes labākās īpašības caur smalku sietu… un būtu atmetuši visu, izņemot tīru talantu". Un vissmieklīgākais ir tas, ka viņš <em>nav</em> pats izteiktākais Mērijas Sjū personāžs šajā grāmatā. (Mēs vēl neesam satikuši to, kas ir, bet tu droši vien vari uzminēt viņa vārdu. Kas ir Džons Galts?)</p>
	<p>Mērijas Sjū personāžs parasti ir vienkārši neprasmīga autora pazīme, taču Renda ir pārāk laba rakstniece, lai tā būtu, tāpēc domāju, ka mums cēlonis ir jāmeklē dziļāk. Kā es teicu <a href="016-varonigais-dzinejspeks.html" target="_blank">iepriekšējā reizē</a>, lai pieņemtu Rendas filosofiju, viņas cienītājiem ir jāsaredz sevī nevis tikai prasmīgi vai talantīgi cilvēki, bet gan neaizvietojama elite - pamatakmeņi, bez kuriem civilizācija sabruktu. Skaidrs, ka parastie necilie cilvēki tādi nevar būt. Ja viņas varoņus varētu aizvietot ar jebkuru no miljoniem cilvēku, kas būtu tikpat spējīgs, viņu drauds pieteikt streiku un pamest sabiedrību būtu nenozīmīgs. Lai viņi būtu neaizvietojami, viņiem jābūt pārcilvēkiem. Tā ir Rendas nekvalitatīvā filosofija, kas ir cēlonis nekvalitatīvam literāram darbam, nevis otrādi.</p>
	<p>Tas ir saistīts ar vēl vienu biežu problēmu jeb to, ka Renda neprot rakstīt par bērniem. Pat tad, kad viņi fiziski ir bērni, viņas personāži nekad nelīdzinās bērniem - viņi vienkārši ir miniatūri pieaugušie, ar tieši tādām pašām vēlmēm, personībām un interesēm kā viņu pieaugušās versijas. (Mēs to pieredzējām <a href="010-nepatikamie-secinajumi.html" target="_blank">agrākā ainā ar Dagniju deviņu gadu vecumā</a>.) Tā kā Rendai nekad nebija savu bērnu, ir iespējams, ka viņai pietrūkst tiešas pieredzes, kas ļautu viņus aprakstīt reālistiskāk. Bet iespējams arī, ka pie vainas ir nekvalitatīvā filosofija: kā objektīvistu pasaules uzskats, kas balstās racionāla savtīguma un līdzvērtīgas apmaiņas pamatprincipos, var būt saderīgs ar savā būtībā nesavtīgo uzdevumu audzināt bērnus tādus, kādi tie patiešām ir?</p>
  </body>
</html>