<!DOCTYPE html>
<html lang="lv">
  <head>
    <meta http-equiv="Content-type" content="text/html; charset=utf-8">
	<meta name="viewport" content="width=device-width, initial-scale=1">
	<link rel="stylesheet" href="style.css">
	<title>"Atlas Shrugged" recenzija: skaistums nozīmē morālu pārākumu</title>
  </head>
  <body>
	<a href="https://web.archive.org/web/20170417061201/http://www.patheos.com/blogs/daylightatheism/2013/04/atlas-shrugged-intellectual-property/" target="_blank">Oriģināls</a>
	<h1>Skaistums nozīmē morālu pārākumu</h1>
	<p>(1. daļa, 2. nodaļa)</p>
	<p>Nākamais personāžs, ko mēs satiksim, ir Henks Rērdens, kurš strādā savā tērauda rūpnīcā Pensilvānijā. Lai būtu taisnīgi pret Rendu, viņas apraksts par pirmās izkausētā Rērdena Metāla porcijas liešanu ir diezgan labs:</p>
	<blockquote>
		<p>Šaurā strūkla, kas lija cauri telpai, bija tīrā baltā krāsā kā saules gaisma. Melnas tvaika spirāles virzījās augšup, iekrāsotas ar violeti sarkanām svītrām. Dzirksteļu strūklakas izšāvās pulsējošās spazmās, gluži kā no pārrautām artērijām. Gaiss šķita trakojošās liesmas saplēsts driskās… Taču šķidrajam metālam nepiemita nekāds vardarbīgs aspekts. Tas bija kā garš balts izliekums ar satīna tekstūru un smaida draudzīgo mirdzumu. Tas pakļāvīgi plūda caur māla snīpi ar divām trauslām robežām, kas to apvaldīja, tad krita cauri divdesmit pēdu augstumam lejā, iekšā kausā ar ietilpību divsimt tonnas.</p>
	</blockquote>
	<p>Taču, turpinot <a href="004-intelektualais-ipasums.html" target="_blank">jautājumu, ko uzdevu iepriekšējā reizē</a>: kā Dagnija burtiski no pirmā skatiena zināja, ka var uzticēties Rērdena jaunajam sakausējuma? Es uzskatu, ka šī nodaļa sniedz atbildi. Lūk pirmais Rērdena apraksts; pārbaudīsim, vai tu varēsi pateikt, kas viņu padara par tik ļoti uzticamu:</p>
	<blockquote>
		<p>Uz brīdi žilbinošā gaisma pārskrēja pāri viņa acīm, kuras bija bāli zila ledus krāsā un kvalitātē - tad virzījās pāri metāla kolonnas melnajam tīklojumam un viņa pelnu krāsas blondajām matu šķipsnām, tālāk pāri viņa militārā stila mētelim un kabatām, kurās viņš turēja savas rokas. Viņa ķermenis bija garš un izdēdējis; viņš vienmēr bija pārāk garš, salīdzinot ar apkārtējiem. Viņa seju veidoja izteikti vaigu kauli un dažas asas līnijas; tās nebija vecuma atstātas, viņam vienmēr tās bija; tās lika viņam izskatīties vecam divdesmit gados un jaunam tagad, četrdesmit piecos gados.</p>
	</blockquote>
	<p>Renda saka, ka Rērdenam vienmēr bija teikts, ka viņš ir neglīts, taču ir diezgan skaidrs, ka tas ir <a href="tvtropes.org/pmwiki/pmwiki.php/Main/InformedFlaw" target="_blank">"informēts trūkums"</a>. Ņemot vērā viņa ledus zilās acis, viņa blondos matus, viņa garumu, viņa izteiktos vaigu kaulus un viņa sejas unikālās līnijas, ir skaidrs, ka viņam paredzēts būt par izskatīgu vīrieti.</p>
	<p>Taču Rērdens nav vienīgais varonis, kura uzkrītošais āriskums ir uzsvērts. Pašķir atpakaļ dažas lapas, lai redzētu, kā Renda apraksta nabaga traģisko Eddiju Villersu, kurš ir labo tēlu pusē - par spīti tam, kas beigās ar viņu notiek:</p>
	<blockquote>
		<p>Eddija acis bija zilas, platas un vaicājošas; viņam bija blondi mati un kvadrātiska seja, kas nebija ne ar ko ievērojama, izņemot to ārkārtīga iejūtīguma un atvērta, apmulsuša izbrīna pilno skatienu.</p>
	</blockquote>
	<p>Lai gan Dagnija nav vēl viena skandināviska varone, viņas apraksts pirmajā parādīšanas reizē, kā agrāk to norādīju, ir diezgan līdzīgs:</p>
	<blockquote>
		<p>Brūnie mati krita atpakaļ, gandrīz pieskaroties viņas plecu līnijai. Viņas seju veidoja stūrainas plaknes, mutes forma bija noteikta - tā bija juteklīga, turēta ciet ar nelokāmu precizitāti. Viņa turēja savas rokas mēteļa kabatās, un stāja bija sasprindzināta, it kā viņa neciestu nekustīgumu, un nesievišķīga, it kā viņa neapzinātos savu ķermeni un to, ka tas ir sievietes ķermenis.</p>
	</blockquote>
	<p>Kā jau vari to pateikt, Rendai patīk aprakstīt savus galvenos varoņus tā, it kā viņi būtu rupji apstrādāti marmora kluči vai <a href="https://en.wikipedia.org/wiki/File:Les_Demoiselles_d'Avignon.jpg" target="_blank">cilvēki kubisma gleznā</a> - veidoti tikai no asām līnijām, plakanām virsmām un leņķiem. Pārlasot viņas aprakstu par Dagniju, man tik ļoti nāca prātā šis:</p>
	<blockquote>
		<p>Īstām sievietēm ir apaļumi. Ja tu redzi sievieti, kuru veido daudzstūri ar asām šķautnēm, viņa droši vien nav īsta.</p>
		<p>— Cliff Pervocracy (@pervocracy), April 5, 2013</p>
	</blockquote>
	<p>Taču, lai cik ģeometriski mazvarbūtīgi būtu šādi apraksti, ir skaidri redzams, ka mums varoņu asās, no leņķiem veidotās sejas, kvadrātiskie žokļi, izvirzītie zodi, juteklīgās mutes un apņēmības pilnās acis ir jāuztver kā apliecinājums viņu nešaubīgajam tikumam. Tagad pretstatam aplūkosim Rendas pirmo aprakstu par slikto tēlu Džeimsu Taggartu:</p>
	<blockquote>
		<p>Viņam bija maza, sapīkusi mute un reti mati, kas lipa pie plikpaurainas pieres. Viņa stājai piemita klibojoša, decentralizēta nevīžība… ķermenis ar līnijas eleganci, kas paredzēta pārliecinātajai aristokrāta iznesībai, taču ir pārtapusi par lempja neveiklumu. Viņa sejas miesa bija bāla un mīksta. Viņa acis bija bālas un miglainas…</p>
	</blockquote>
	<p>Vēlāk šai nodaļā mēs satiksim Henka Rērdena brāli Filipu, kas ir vēl viens ļaundaris:</p>
	<blockquote>
		<p>Filipa veselība vienmēr bija apšaubāmā stāvoklī, lai gan ārsti nebija atraduši nevienu konkrētu defektu viņa ļenganajā, izstīdzējušajā ķermenī.</p>
	</blockquote>
	<p>Un galvenais eksponāts šajā kolekcijā ir Rērdena sieva Lilliana, kas ir viena no visvairāk nicināmām izlaupītājām. Renda sāk viņas aprakstu tā, it kā viņa būtu ļoti skaista, taču tā ir māņu kustība:</p>
	<blockquote>
		<p>Lillianu Rērdenu parasti uzskatīja par skaistu sievieti. Viņai bija garš, graciozs ķermenis, tāds, kas izskatījās labi Impērijas stila kleitās ar augstu vidukli… Viņas izsmalcinātais profils piederēja tam pašam periodam: tā tīrās, lepnās līnijas un mirdzošie, gaiši brūnie viņas matu viļņi, kuriem piemita klasiska vienkāršība, lika domāt par askētisku, imperiālu skaistumu. Taču, kad viņa parādīja savu seju, cilvēki piedzīvoja nelielu vilšanās šoku. Viņas seja nebija skaista. Trūkums bija acis: tās bija neskaidri blāvas, ne gluži pelēkas vai brūnas, nedzīvas un bez izteiksmes.</p>
	</blockquote>
	<p>Tātad, pretstatā Rendas šķautņainajiem varoņiem, viņas ļaundari ir bāli, apaļi, mīksti, izplūduši un nošļukuši. Un tas, domāju, ir atbilde tam, kā Dagnija nolēma uzticēties Rērdena sakausējumam. Tas nav tikai fenomens ar autora viedokli darbā - Rendas pasaulē morālā vērtība ir saistīta ar fizisko pievilcību, un varoņus un ļaundarus var atpazīt un atšķirt vienu no otra pēc izskata. Ja kādam ir tēraudciets labs izskats, būs labi, ja pirksi viņa pārdoto, bet, ja kāds ir plikpaurains vai ir ar dubultzodu, tu labāk skrien tālu prom!</p>
	<p>Protams, Aina Renda neizgudroja ideju, ka labos un sliktos cilvēkus var sašķirot, balstoties to izskatā. Tā ir izplatīta, pat ja neveiksmīga, ideja visa veida medijos. Taču problēma, atkārtoju, ir tajā, ka "Atlas Shrugged" ir iecerēta kā filosofija, ko lasītājiem pielietot savās reālajās dzīvēs. Tolkiens negaidīja, ka kāds uz ielas satiks elfus vai orkus. Bet šī grāmata, apzināti vai nē, dod vēstījumu, ka tu vari spriest par cilvēka raksturu pēc viņa skatiena nosvērtības un viņa rokasspiediena stingruma. Lieki teikt, ka tas nedarbosies tik labi reālā dzīvē kā tas darbojas šai grāmatā.</p>
  </body>
</html>
