<!DOCTYPE html>
<html lang="lv">
  <head>
    <meta http-equiv="Content-type" content="text/html; charset=utf-8">
	<meta name="viewport" content="width=device-width, initial-scale=1">
	<link rel="stylesheet" href="style.css">
	<title>"Atlas Shrugged" recenzija: in media res</title>
  </head>
  <body>
	<a href="https://web.archive.org/web/20170417061201/http://www.patheos.com/blogs/daylightatheism/2013/03/atlas-shrugged-in-medias-res/" target="_blank">Oriģināls</a>
	<h1><em>In media res</em></h1>
	<p>(1. daļa, 1. nodaļa)</p>
	<p>Grāmatas sākumā Eddijs Villerss, kas patiesībā nav kāds no galveniem varoņiem, pastaigājas pa Ņujorkas ielām. Viņš iedod desmit centus kādam bezpajumtniekam, kurš uzdod viņam noslēpumaino jautājumu "Kas ir Džons Galts?", un visu šo laiku spriež, ka pilsēta mirst:</p>
    <blockquote>
	  <p>Mākoņi un debesskrāpju stabi uz to fona kļuva brūni - kā veca eļļas glezna izdziestoša meistardarba krāsās. Garas netīrumu svītras stiepās no to smailēm lejup pa slaidajām, kvēpu saēstajām sienām. Augstu torņa sānā bija desmit stāvus gara plaisa sastinguša zibens formā.</p>
	</blockquote>
	<p>Eddijs, nabaga, traģiskais Eddijs, strādā dzelzceļa kompānijā <em>Taggart Transcontinental</em>. Viņš atgriežas, lai pateiktu savam priekšniekam, kompānijas prezidentam Džeimsam Taggartam, ka ir notikusi vēl viena vilciena avārija Rio Norte Līnijā. Džeims Taggarts ir viltīgs un izvairīgs, atsakās darīt jebko šīs nelaimes labošanai un šķiet vienaldzīgs, kamēr vien nevaino viņu:</p>
	<blockquote>
	  <p>"Tas ir aizkustinoši, Eddij," viņš teica. "Tava vēlme kalpot <em>Taggart Transcontinental</em>. Ja tu neuzmanīsies, pārtapsi par vienu no tiem īstenajiem dzimtcilvēkiem."</p>
	  <p>"Tāds nu esmu, Džim."</p>
	</blockquote>
	<p>Edijs sakauts pamet biroju un pārmij pāris vārdus ar vienu no kompānijas darbiniekiem, Popu Hārperu, kuram salūzusi rakstāmmašīna un nav dabūjama jauna. Arī Pops žēlojas par nemitīgo lavīnu ar sliktajām ziņām: metro nelaimes gadījumi, tilti, kurus slēdz remontiem, bankrotējoši un darbību pārtraucoši veikali. "Tam nav jēgas, Eddij," viņš saka.</p>
	<p>Tātad - grāmata sākas bez ievada vai ekspozīcijas, ar jau notiekošu sižetu. Sabiedrība un vispār pasaule sabrūk un iet bojā, un ļaunie sociālisti ir gandrīz guvuši virsroku. Tai nevajadzētu būt problēmai - <em>in media res</em> ir lielisks klasiskās rakstniecības paņēmiens. Taču, kad to izmanto, kādā brīdī jāatgriežas <em>atpakaļ</em> un jāaizpilda šis robs, izskaidrojot notikumus, kas noveda līdz tagadējam stāvoklim. Ko Renda nekad neizdara.</p>
	<p>Mums bez kavēšanās pavēsta, ka kapitālisms šai pasaulē lēnām mirst, bet <em>kāpēc</em>? Rendas tēli, piemēram, Eddijs un vēlāk Dagnija un Henks, acīmredzot to nezina. Bet, kas daudz svarīgāk, arī pati Renda, šķiet, to nezina. Viņa attiecas pret šo sabiedrības pagrimumu kā pret slimību, kas lēnām izplatās, vai mašīnu, kas laika gaitā nolietojas - it kā tas notiktu pats no sevis, bez vajadzības izskaidrot to ar kādiem ārējiem faktoriem. (Vēlāk grāmatā mēs uzzinām, ka tāda ir ne tikai Amerika - tas ir, ka visas pasaules valstis vienā laikā pārtop par komunistiskām "Tautas Republikām".)</p>
	<p>Taču Renda pati ir pirmā, kas uzstāj - viss, kas notiek, notiek kādu iemeslu dēļ. Sabiedrība aug un attīstās atbilstoši cilvēku rīcībām. Nav tādas lietas kā "sabiedrība", kas būtu amorfa, bezapziņas masa ar lēmumiem, aiz kuriem nav kādi konkrēti indivīdi. Kā arī ir acīmredzami, ka šī pasaule <em>kādreiz</em> uzskatīja kapitālismu par kaut ko labu. Tās lielie debesskrāpji un izšķērdīgie korporatīvie biroji liecina par to. Kādi notikumi to mainīja? Kas tāds notika, kā dēļ cilvēki vairs neciena kapitālismu un brīvo tirgu tā kā agrāk?</p>
	<p>Kad to pajautā šādi, var sākt saredzēt, kāpēc Rendai varētu būt bīstami atbildēt vai kaut pārdomāt šo jautājumu. Varbūt tā nav nejaušība, ka viņa pie tā neatgriežas. Taču esiet droši, ka es to darīšu.</p>
  </body>
</html>
