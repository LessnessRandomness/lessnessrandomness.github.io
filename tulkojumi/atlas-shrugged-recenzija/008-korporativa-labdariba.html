<!DOCTYPE html>
<html lang="lv">
  <head>
    <meta http-equiv="Content-type" content="text/html; charset=utf-8">
	<meta name="viewport" content="width=device-width, initial-scale=1">
	<link rel="stylesheet" href="style.css">
	<title>"Atlas Shrugged" recenzija: korporatīvā labdarība</title>
  </head>
  <body>
	<a href="https://web.archive.org/web/20160921063827/http://www.patheos.com/blogs/daylightatheism/2013/05/atlas-shrugged-corporate-philanthropy/" target="_blank">Oriģināls</a>
	<h1>Korporatīvā labdarība</h1>
	<p>(1. daļa, 2. nodaļa)</p>
	<p>Es vēlos pateikt vēl vienu lietu par Henku Rērdenu, un pēc tam mēs pāriesim uz nākamo ainu. Henka brālis Filips lūdz viņam noziedot naudu labdarības organizācijai, kurā viņš strādā - grupai ar nosaukumu "Globālā Progresa Draugi":</p>
	<blockquote>
	  Rērdens nekad nebija spējis paturēt atmiņā daudzās organizācijas, kurām Filips piederēja, nedz arī gūt skaidru priekšstatu par to aktivitātēm. Viņš bija dzirdējis Filipu neskaidri kaut ko stāstām par šo pēdējos sešus mēnešus. Šķiet, tā bija veltīta kaut kādām bezmaksas psiholoģijas lekcijām, tautas mūzikai un kooperatīvai lauksaimniecībai. Rērdens izjuta nicinājumu pret tāda veida grupām un neredzēja iemeslu dziļāk iedziļināties to darbībā.
	</blockquote>
	<p>Jē! Saņemiet, jūs netīrie hipiji!</p>
	<p>Renda šeit spēlē divkosīgu spēli: viņa apraksta Filipa labdarības organizāciju tā, lai tā šķistu pēc iespējas bezjēdzīgāka un neefektīvāka, - lai Henka nicinājums pret to šķistu pamatots. Taču realitātē nebūtu svarīgi, ko šī organizācija dara, jo viņa vienalga neatbalstītu ziedošanu tai. Kad viņa piemin "tāda veida grupas", ko viņas varoņi nicina, viņa nevis vēršas pret sliktām labdarības organizācijām, bet gan pret <em>visām</em>.</p>
	<p>To pieprasa melnbaltā objektīvistu ideoloģija. Rendas skatījumā, ir tikai divu veidu cilvēki: varonīgie pašpaļāvīgie kapitālisti, kuriem nevajag nekādu labdarību, un slinkie, nevērtīgie didelnieki, kas to nav pelnījuši. Tātad nav iemesla palīdzēt cilvēkiem. Tev ir jārūpējas tikai par sevi, bet visiem pārējiem jāiztiek, cik nu viņiem tas pašiem sanāk. Ja viņi cieš badu vai pazaudē pajumti, vai nomirst no slimības, kuru viņi nevar atļauties ārstēt - jo sliktāk viņiem. (Kā esmu <a href="https://web.archive.org/web/20160921063827/http://www.patheos.com/blogs/daylightatheism/2008/03/three-objections-to-objectivism/">iepriekš rakstījis</a>, Rendas viss skaidrojums par nabadzīgo un trūcīgo cilvēku likteni objektīvistu sabiedrībā ir: "Ja tu vēlēsies viņiem palīdzēt, tevi neatturēs.")</p>
	<p>Lai vēl vairāk ilustrētu savus uzskatus par labdarību, Renda uzraksta ainu, kurā Henks izlemj, tikai šoreiz, iepriecināt savu brāli un piekrīt iedot viņam desmit tūkstošus dolāru:</p>
	<blockquote>
	  Filips uz viņu neizteiksmīgi noraudzījās; tas nebija nedz šoks, nedz labpatika; tas bija tikai blāvu acu tukšs skatiens.<br/>
      "Ou," teica Filips un tad piebilda, "Mēs to ļoti novērtēsim." Viņa balsī nebija nekādu emociju, pat ne vienkārša mantkārība.
	</blockquote>
	<p>Šis dīvainais apraksts, šķiet, norāda - ja tikai Filips <em>būtu</em> rīkojies personīgas mantkārības vadīts, viņa motivācija būtu saprotama un pieņemama. Taču ideja par naudas vākšanu ar mērķi palīdzēt <em>citiem</em>, pat ja no tā negūsti tiešu labumu, Rendai ir kā neizprotamas šausmas. Un turpinājumā viņa apstiprina, ka ir domājusi tieši to:</p>
	<blockquote>
	  "Tev patiesībā nerūp palīdzēt trūcīgajiem, vai ne?" - Filips vaicāja, un Rērdens dzirdēja, nespēdams tam noticēt, ka viņa balss tonis bija pārmetošs.<br/>
      "Nē, Fil, man tas galīgi nerūp. Es tikai vēlējos iepriecināt tevi."<br/>
      "Bet šī nauda nav man. Es to nevācu kādiem personīgiem mērķiem. Man šai situācijā nav savtīgu interešu."<br/>
      …Rērdens aizgriezās. Viņš sajuta pēkšņu riebumu: ne tāpēc, ka vārdi bija liekulīgi, bet tāpēc, ka tie bija patiesi; Filips tā tiešām domāja.
	</blockquote>
	<p>Ievēro: <em>riebumu</em>. Rērdens pret savu sievu un ģimeni izjūt tikai vienaldzību, taču aktīvi necieš ideju par pašaizliedzīgu palīdzēšanu citiem.</p>
	<p>Atkal - tās ir sekas Rendas melnbaltajam, gandrīz maniheistiskajam pasaules uzskatam. Ne tikai viņas varoņiem nav nepieciešamas labdarība - viņi turklāt riebumā novēršas no šādas idejas un nekad, nekādos apstākļos to nepieņemtu. Tātad, izriet, ka vienīgie cilvēki, kas <em>pieņemtu<em> labdarību, ir sliktie tēli, ļaunie diedelnieki, kas ar prieku izmantotu citu cilvēku smago darbu.</p>
	<p>Patiesībā tā ir būtiska tēma šai novelē - vienīgais reālais Rendas pārcilvēcisko varoņu trūkums ir tādas, ka viņi vēlās turpināt strādāt un ražot netaisnīgā sistēmā, tērējot savu enerģiju, lai uzturētu nevērtīgus parazītus, kurus eksistenci nodrošina šī sistēma. (Līdz noveles beigām viņi iemācās tā vairs nedarīt.) Tas ir vēl viens veids, kā pateikt, ka vienīgais viņas cietsirdīgo miljonāru, biznesa vadītāju trūkums ir tāds, ka viņi ir <em>pārāk jauki</em>.</p>
	<p>Šim visam būtu vismaz kaut kāds pamatojums, ja pasaulē valdītu perfekta meritokrātija, kurā ikviena cilvēka panākumi dzīvē - cik daudz bagātības viņiem pieder un cik lieli ir viņu panākumi - būtu tiešā un pilnībā izsekojamā veidā saistīti ar viņu individuālajām pūlēm un talantu. Šis ir tik gigantisks pieņēmums, ka Renda nekad nepieķer sevi to izmantojam. Turklāt tas ir pieņēmums, kas, tikpat acīmredzami, ir pilnībā aplams.</p>
	<p>Pasaule <em>nav</em> perfekta meritokrātija, glužī pretēji: tam, kad un kur cilvēki piedzimst, un kādos apstākļos, ir ļoti liela nozīme. Ja es piedzimstu noplicinātā graustu rajonā jaunattīstības valstī, manas iespējas gūt panākumus ir daudz, daudz mazākas nekā piedzimstot ASV bagāu vecāku ģimenē, neatkarīgi no man piemītošā talanta vai potenciāla. Pat turīgajā kapitālistu Amerikā ādas krāsa un šķira ir ar ārkārtīgi lielu ietekmi uz cilvēka sociālo mobilitāti.</p>
	<p>Tieši šie fakti ir motivācija akcijai <a href="https://givingpledge.org/">Giving Pledge</a>, kurā tādi multimiljardieri kā Vorens Bafets un Bills Geitss ir apsolījuši ziedot lielāko daļu no savas bagātības labdarības mērķiem. Bez šaubām, šī ideja izraisītu galvu spridzinošu kognitīvo disonansi Dagnijai Taggartai vai Henkam Rērdenam - bet tas tikai liecina, ka pasaule ir plašāka par Ainas Rendas filosofiju.</p>
  </body>
</html>
