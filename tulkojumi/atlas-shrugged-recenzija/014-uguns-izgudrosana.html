<!DOCTYPE html>
<html lang="lv">
  <head>
    <meta http-equiv="Content-type" content="text/html; charset=utf-8">
	<meta name="viewport" content="width=device-width, initial-scale=1">
	<link rel="stylesheet" href="style.css">
	<title>"Atlas Shrugged" recenzija: uguns izgudrošana</title>
  </head>
  <body>
	<a href="https://web.archive.org/web/20170620113236/http://www.patheos.com/blogs/daylightatheism/2013/06/atlas-shrugged-the-invention-of-fire/" target="_blank">Oriģināls</a>
	<h1>Uguns izgudrošana</h1>
	<p>(1. daļa, 3. nodaļa)</p>
	<p>Visbeidzot šajā nodaļā ir īsa aina Taggarta Terminālī naktī (tai pašā vietā, kur <a href="011-ka-uzbuvet-dzelzcelu.html" target="_blank">atrodas Neta Taggarta statuja, ko Dagnija izmanto priekšteču pielūgsmei</a>). Viņa dodas prom no darba pēc strīda ar Džimu, kurš ir atklājis, ka viņa San Sebastjana līnijā darbina tikai dažus vecus un nolietotus vilcienus, bet kurš, kā vienmēr, atsakās uzņemties atbildību un mainīt kaut ko, kad tiek aicināts.</p>
	<blockquote>
		Laukuma stūrī, pie galvenās ieejas, bija mazs laikrakstu kiosks. Īpašnieks, kas bija kluss, laipns un labi audzināts vecs vīrs, bija stāvējis aiz letes divdesmit gadus… Viņam bija hobijs, kas bija viņa vienīgais prieks; viņš vāca cigaretes no visas pasaules savai privātajai kolekcijai; viņš pārzināja visus zīmolus, kas jebkad bija ražoti.
	</blockquote>
	<p>Dagnija apstājas pie viņa kioska, lai nopirktu cigarešu paku, un mēs dzirdam ierastās vaimanas par to, kā visas cigarešu kompānijas pasaulē bankrotē. Tad:</p>
	<blockquote>
		"Man patīk cigaretes, mis Taggarta. Man patīk domāt par uguni, kas tiek turēta cilvēka rokā. Uguns, bīstams spēks, piejaucēta viņa pirkstos… Kad cilvēks domā, viņa prātā ir dzīva uguns – un ir tikai pareizi, ka viņam ir degošais cigaretes gals kā viena viņa izpausme."
	</blockquote>
	<p>Šis ir pat vēl labāks piemērs nekā tas, ko apspriedu iepriekšējā reizē, tam, kā Renda tiecās pasniegt savas subjektīvās izvēles kā universālus loģiskus likumus. Renda pati bija pamatīga smēķētāja – <a href="https://en.wikipedia.org/wiki/Ayn_Rand#Later_years" target="_blank">viņa vēlāk dzīvē saslima ar plaušu vēzi</a> – un var droši apgalvot, ka viņa bija atkarīga no tabakas. Taču ir skaidrs, ka viņai nepietika ar to, ka smēķēja, jo patika. Viņai bija jāiestrādā tas savā filosofijā, atrodot smēķēšanai varonīgu, pat racionāli obligātu iemeslu.</p>
	<p>Tā kā šī ir laba izdevība, izmantosim to, lai apspriestu tabakas biznesu. Ir kaut kas, ko Rendas masīvais, kapitālismu slavinošais <em>magnum opus</em> neapspriež: kad produkts izrādās kaitīgs, kuram, ja vispār kādam, ir jāuzņemas atbildība?</p>
	<p>"Atlas Shrugged" bija publicēts 1957. gadā, dažus gadus pēc tam, kad <a href="https://en.wikipedia.org/wiki/Health_effects_of_tobacco#History" target="_blank">ārsti sāka publicēt statistiskus pierādījumus par smēķēšanas un vēža saikni</a>. Skaidrs, ka jūs varat argumentēt – ja smēķētāji zināja šo informāciju un izvēlējās turpināt smēķēt, tad viņi brīvi izvēlējās šo risku un nevienam citam par to nebūtu jāuzņemas atbildība.</p>
	<p>Vienīgā problēma ir tāda, ka daudzi no viņiem par to <em>nezināja</em>, jo, kad šie pierādījumi sāka parādīties, tabakas kompānijas pamatīgi izplatīja šaubas un apmulsumu. Bēdīgi slavenajā 1969. gada vēstulē vadītājs no Brown & Williamson rakstīja, ka "šaubas ir mūsu produkts" un ka cigarešu reklāmām būtu jātiecas "uzturēt diskusiju" publikas prātos, tā cīnoties pret to, ko viņi sauca – valodā, kas uzkrītoši atgādina Rendas valodu, – par "nemanot uzglūnošu un augošu uzbrukuma veidu pret amerikāņu brīvās uzņēmējdarbības sistēmu, draudīgu formulu, kas lēnām saēd amerikāņu biznesu un kas par pirmo izmēģinājuma mērķi ir izvēlējusies, kā redzams, cigareti."</p>
	<p>Šī PR kampaņa noritēja par spīti būtiskiem pierādījumiem, ka tabakas kompānijas pašas <a href="https://web.archive.org/web/20170620113236/http://www.gea2000.org/documenti/industry_and_health.htm" target="_blank">labi apzinājās smēķēšanas veselības riskus</a> (<a href="https://aacrjournals.org/cebp/article/16/6/1070/260310/The-Cigarette-Controversy" target="_blank">skatīt arī šo</a>). Saskaņā ar liecību kolektīvās prasības tiesas prāvā, daži gāja tik tālu, ka pat <a href="https://www.businessinsider.com/tobacco-executive-admits-to-involvement-in-destroyed-documents-2012-4" target="_blank">tīši iznīcināja iekšējos pētījumus</a>, kas būtu varējuši nodarīt kaitējumu tiesā.</p>
	<p>Objektīvisms cildina saprātu pāri visam, taču saprāts prasa informētu lēmumu. Es nevaru rīkoties atbilstoši savām interesēm, ja kāds slēpj no manis informāciju, kas būtu izmainījusi manu izvēli, ja es to zinātu. Lai cik ļoti libertārieši var nosodīt "<a href="https://web.archive.org/web/20130704083350/http://www.aynrand.org/site/News2?id=22711" target="_blank">pret-smēķēšanas paternālismu</a>", patiesība ir tāda, ka tabakas kompānijas <em>mēģināja</em> pēc iespējas ilgāk turēt sabiedrību neziņā par informāciju, kas bija par smēķēšanas veselības riskiem. Vai viņiem par to nevajadzētu uzņemties atbildību tāpat kā kādam, kas būtu mani indējis, man par to nezinot?</p>
	<p>Pat ja tabakas kompānijas <em>nebūtu</em> mēģinājušas slēpt informāciju, pat ja tās būtu bijušas pilnībā atklātas jau no paša sākuma, vai produktu, kas ir kaitīgi, ražotājiem nevajadzētu uzņemties daļu atbildības par šo kaitējumu? Ja es notriecu kādu ar savu mašīnu, man būtu jābūt atbildīgam par šī cilvēka savainojumiem, pat ja tāds nebija mans nodoms. Tāpat arī, kad produkts izrādās kaitīgs, ir tikai godīgi, ka cilvēki, kas gūst peļņu no šī produkta izmantotājiem, piedalās šī kaitējuma izlabošanā. (Un kā <em>atkarība</em> iederas objektīvistu pasaules uzskatā par cilvēkiem kā nevainojamām spriešanas mašīnām?)</p>
	<p>Kā jau pieminēju, šī ir tēma, no kuras Renda izvairās, tā vietā paliekot pie sava uzskata, ka kapitālisti ir cildeni un nekļūdīgi un valdība ir vienīgais iemesls jebkam sliktam, kas notiek. Taču lasītājiem vajadzētu jautāt, kāpēc grāmata, kas uzrakstīta, lai slavinātu kapitālismu, ir spiesta izvairīties pat no pavisam acīmredzamas tās argumenta kritikas.</p>
  </body>
</html>
