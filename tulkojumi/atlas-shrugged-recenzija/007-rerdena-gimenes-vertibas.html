<!DOCTYPE html>
<html lang="lv">
  <head>
    <meta http-equiv="Content-type" content="text/html; charset=utf-8">
	<meta name="viewport" content="width=device-width, initial-scale=1">
	<title>"Atlas Shrugged" recenzija: Rērdena ģimenes vērtības</title>
  </head>
  <body>
	<a href="https://web.archive.org/web/20170307182257/http://www.patheos.com/blogs/daylightatheism/2013/05/atlas-shrugged-rearden-family-values/" target="_blank">Oriģināls</a>
	<h1>Rērdena ģimenes vērtības</h1>
	<p>(1. daļa, 2. nodaļa)</p>
	<p>Pēc garas dienas lietuvē, Henks Rērdens atgriežas mājās pie savas ģimenes. Un, ak jel, sekojošā aina ir baismīgs ieskats Ainas Rendas prātā. Viņa spēj paveikt kaut ko tiešām ievērojamu: viņa raksta tā, lai attēlotu Rērdenu kā pilnībā nepieklājīgu, nevērīgu un egocentrisku, vienlaikus darot skaidru, ka sagaida no mums solidaritāti un līdzi jušanu <em>viņam</em>, nevis viņa ģimenei, kurā visiem ir ļoti pamatotas sūdzības.</p>
	<p>Mājās viņu gaida viņa māte, viņa sieva Lilliana, viņa brālis Filips un ģimens draugs Pauls Larkins. Viņa sieva saka - spriežot pēc norādēm tekstā - ka viņš bija apsolījis šonakt pievienoties viņiem vakariņās, taču neieradās un pat nedeva nekādu ziņu ar atvainošanos vai nožēlu:</p>
	<blockquote>
		"Kas tad nu, dārgum," viņa teica jautrā tonī, "vai nav pārāk agrs, lai atgrieztos mājās? Vai tur nebija kādi izdedži, ko saslaucīt, vai sprauslu, ko pulēt?"<br/>
		… "Man žēl," viņš atbildēja. "Es zinu, ka kavēju."<br/>
		"Nesaki, ka tev ir žēl," teica viņa māte. "Tu varēji piezvanīt… Tu apsolīji ierasties šeit uz vakariņām šonakt."
		"O, tiešām, es apsolīju. Man žēl. Bet šodien lietuvē mēs lējām…" Viņš apstājās; viņš nezināja, kas viņam neļāva pateikt to sakāmo, kā dēļ viņš atgriezās mājās; viņš tikai piebilda, "Es vienkārši aizmirsu."
	</blockquote>
	<p>Rērdena māte ir sarūgtināta par viņu, jo viņas draudzene agrāk bija ieradusies uz vakariņām - sieviete, kas vēlējās satikt viņas slaveno dēlu-rūpnieku, taču beigu beigās vīlusies devās prom. Tiek spēcīgi norādīts, ka šī nav pirmā reize, kad tā notiek:</p>
	<blockquote>
		"Tevi neinteresē neviens no mums vai tas, ko mēs darām. Tu domā, ka pietiek, ja samaksā rēķinus, vai ne? Nauda! Tas ir viss, ko tu zini. Un viss, ko tu mums dod, ir nauda. Vai tu esi kādreiz veltījis mums savu laiku?"
	</blockquote>
	<p>Tekstā teikts, ka Rērdens uz šo apsūdzību reaģē ar "smagu, drūmu" riebuma sajūtu. Un tomēr Renda atkal pavēsta mums, ka viņa mātei ir pilnīga taisnība, jo viņa raksta par Rērdenu: "Viņam pret viņiem nebija nekādu jūtu, nekas, izņemot bezjūtīgo vienaldzības nulli."</p>
	<p>Taču seko kas pavisam pārsteidzošs. Lilliana vēlas sarīkot balli: "Es zinu, ka tu esi tik ļoti aizņemts, bet tā ir pēc trim mēnešiem un es vēlos, lai tā būtu ļoti liels, ļoti īpašs notikums, tāpēc - vai vari apsolīt būt šeit tajā naktī, nevis Minesotā, Kolorādo vai Kalifornijā?" Rērdens sākumā vispār atsakās piedalīties, sakot, "Tu zini, ka es nevaru pateikt, kādas steidzamas darīšanas var liktman pamest pilsētu." Bet viņa nepadodas:</p>
	<blockquote>
		"Datums, kas bija man prātā, bija desmitais decembris, bet varbūt tu dotu priekšroku devītajam vai vienpadsmitajam?"<br/>
		"Man tas neko nemaina."<br/>
		Viņa maigi sacīja, "Desmitais decembris ir mūsu kāzu gadadiena, Henrij."
	</blockquote>
	<p>Kad viņa to pasaka, visa Rērdena ģimene raugās uz viņu, "it kā viņi sagaidītu vainīgu sejas izteiksmi" - kas būtu tikai pamatoti. Bet tā vietā viss, ko viņi dabū, ir "vājš, uzjautrināts smaids".</p>
	<blockquote>
		"Labi, Lillian," viņš klusi atbildēja, "es apsolu ierasties desmitā decembra naktī."
	</blockquote>
	<p>Neviens vārds ar atvainošanos, kur nu vēl kaut niecīgs atzinums, ka šim datumam būtu jārūp arī viņam! Viņa vienīgā reakcija ir pacietīga nopūta ar negribīgu piekrišanu, atzīstot, kā tekstā tiek teikts, "viņas uzvaru". (Ja rendieši uztver savas personīgās attiecības tikpat ļoti nulles summas garā kā uztver biznesa līgumus, tas varētu izskaidrot tādus teksta fragmentus kā šis.)</p>
	<p>Visbeidzot, ainas noslēgumā Henks paziņo, ka ir sagatavojis sievai dāvanu. Tā ir aproce, kas izgatavota no pirmā Rērdena Metāla lējuma: "Ķēdes posmi bija smagnēji, raupji, spīdīgajam metālam piemita dīvaina nokrāsa - tas bija zaļgani zils."</p>
	<p>Tas var būt tehnoloģisks sasniegums, un bez šaubām tas ir personīgi nozīmīgi Henkam Rērdenam. Taču ir skaidrs, ka tā nav <em>romantiska</em> dāvana - Renda pati mums pavēsta, ka tā ir smagnēja un raupja! - un tomēr viņš to dāvina tā, it kā sagaidītu no Lillianas tieši tādu reakciju: gluži kā "atgriezies krustnesis, kas piedāvā trofeju savai mīļotajai". Un tad viņš ir apmulsis, kad viņa brālis un māte, manā skatījumā diezgan precīzi, abi nosauc viņu par "augstprātīgu".</p>
	<p>Tātad, apkopojums: Rērdenam rūp tikai viņa bizness un naudas pelnīšana; viņš jūt pret savu sievu un ģimeni tikai tukšu, bezjūtīgu vienaldzību un nav ieinteresēts viņu dzīvēs. Viņš strādā tik daudzas stundas, ka viņi gandrīz nekad nesatiek viņu, viņš atkārtoti neievēro sarunāto, un tajās retajās reizēs, kad viņš <em>tomēr</em> runā ar viņiem, tas lielākoties notiek ar vienzilbīgiem ņurdieniem. Viņš savai sievai uzdāvina rūpnieciskā metāla gabalu. Viņš aizmirst pats savas kāzu gadadienas datumu un atsakās pat justies nokaunējies, kad viņam to atgādina. Un <em>viņš</em> ir domāts kā varonis, kas mums jāapbrīno un kuram jājūt līdzi, kamēr viņa sieva un ģimene ir attēloti kā uzmācīgi 'zāģētāji' un mantkārīgi parazīti, kurus mums būtu jānicina.</p>
	<p>Tas ir tik perfekts apliecinājums Rendas dīvaini izkropļotajam pasaules uzskatam - tas, ka viņa sagaida no saviem lasītājiem šī visa pieņemšanu. Ņemot vērā to, kā mūs iepazīstina ar Rērdenu, jebkurā citā grāmatā vai filmā viņš būtu <a href="https://tvtropes.org/pmwiki/pmwiki.php/Main/MarriedToTheJob" target="_blank">izklaidīgs un apmāts darbaholiķis</a>, kas pēdējā cēlienā saprot savas kļūdas un atjauno saikni ar savu ģimeni. Tā ir mūžsena klišeja - bet tā ir klišeja <em>tieši tāpēc</em>, ka lielais vairākums cilvēku uzskata ģimeni un draudzību par svarīgāku nekā darbs un uztver citādāku domāšanu kā pazīmi par greizām prioritātēm.</p>
	<p>Renda ne tikai tā nedomā, bet viņai, šķiet, pat neienāk prātā, ka kāds viņas lasītājs varētu, un tāpēc viņa nemēģina padarīt savus varoņus mazāk nepatīkamus. Ja viņa būtu vēlējusies, lai Rērdenam būtu daudz acīmredzamāka taisnība, tas būtu viegli izdarāms. Piemēram, viņa varētu aprakstīt viņa ģimeni kā mantkārīgu un nepateicīgu, kā tādu, kas nebeidzami pieprasa vairāk bagātības un greznības no Henka, lai cik daudz dažādu labumu viņš nesniegtu. Bet tā nav. Tieši pretēji, viņu vienīgā sūdzība ir tāda, ka viņi vēlas pavadīt vairāk laika kopā ar viņu!</p>
	<p>Šī ir pabeigtāka versija tai pašai filosofijai, ko pauda Dagnija, kura, <a href="003-bistama-sarkanas-gaismas-ignoresana.html">kā minēju iepriekš</a>, neredz jēgu kāpt kokos, glābt cilvēkus no degošām ēkām vai darīt jebko, izņemot korporācijas vadīšanu. Nevienam no Rendas varoņiem nav tuvu radinieku, īstu draugu (pretstatā biznesa partneriem) vai jebkādu hobiju vai interešu, neskaitot darbu, kas patērē visu viņu nomoda dzīvi.</p>
	<p>Tie nav cilvēki; tas ir praktiski konveijera robota pasaules uzskats. Un, kas ir vēl sliktāk, pret <em>ikvienu</em>, kas izrāda normālas cilvēciskas būtnes uzvedību, pat viņu pašu mātēm, viņi izturas ar neizprotošu apjukumu vai vīpsnājošu nicinājumu. Aina Renda sagaida, ka mēs uztversim šādu uzvedību kā cēlu un apbrīnojamu. Es uzskatu, ka jebkura emocionāli vesela persona tam nepiekristu.</p>
  </body>
</html>
