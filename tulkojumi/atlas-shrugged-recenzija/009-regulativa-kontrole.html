<!DOCTYPE html>
<html lang="lv">
  <head>
    <meta http-equiv="Content-type" content="text/html; charset=utf-8">
	<meta name="viewport" content="width=device-width, initial-scale=1">
	<link rel="stylesheet" href="style.css">
	<title>"Atlas Shrugged" recenzija: regulatīvā kontrole</title>
  </head>
  <body>
	<a href="https://web.archive.org/web/20170417061201/http://www.patheos.com/blogs/daylightatheism/2013/05/atlas-shrugged-regulatory-capture/" target="_blank">Oriģināls</a>
	<h1>Regulatīvā kontrole</h1>
	<p>(1. daļa, 3. nodaļa)</p>
	<p>Orrens Boils, Džims Taggarts, Henka draugs Pauls Larkins un kāds, ko sauc Vīzlijs Moučs, sarunājas pie dzērieniem bārā debeskrāpja virsotnē Ņujorkā. Boils aizvainoti sūdzas par to, ka viņu atraidīja <em>Taggart Transcontinental</em>, un uzstāj, ka viņa neveiksme vajadzīgo sliežu piegādē nav viņa vaina.</p>
	<blockquote>
		"Mans nolūks," teica Orrens Boils, "ir brīvas ekonomikas saglabāšana…. Kamēr tas nepierāda savu sociālo vērtību un neuzņemas savus sociālos pienākumus, cilvēki to neatbalstīs… Galu galā, privātīpašums ir aizbildniecība, kas domāta, lai visa sabiedrība gūtu labumu."
	</blockquote>
	<p>Skaidrs, ka Aina Renda uzskata vārdus "sociālā atbildība" par kaut ko sliktu, un tā kā šos apgalvojumus izsaka ļauns sociālists, mums ir paredzēts tos automātiski noraidīt. (Džons Miltons izmantoja šo pašu triku savā darbā <em><a href="https://web.archive.org/web/20160826205709/http://www.patheos.com/blogs/daylightatheism/essays/paradise-lost/" target="_blank">Pazaudētā paradīze<a/></em>, piešķirot Sātanam vairākus pilnīgi pieņemamus argumentus pret kristietības teoloģiju.)</p>
	<p>Par spīti tam, ir vērts jautāt: ko <em>tieši</em> objektīvistu pasaule piedāvā lielākajai cilvēces daļai? Neatkarīgi no mūsu talantiem, vairums reālo cilvēku nav tik nenogurstoši, visās jomās kompetenti superkapitālisti kā Rendas varoņi. Kas atšķirtu Rendas ideālo civilizāciju atšķirīgu no feodālisma oligarhijas, kurā sauja ultra-bagātnieku kontrolē visus īpašumus un izspiež renti no pārējiem, nolemjot mūs visus mūžīgai parādu verdzībai? Šādas sabiedrības esam pieredzējuši jau daudzkārt, un bagātajiem tās bieži vien nebeidzas labi. (Nāk prātā pirms-revolūcijas Francija.)</p>
	<p>Patīk tas vai nē, tu nevari radīt civilizāciju tikai ar dažiem korporāciju vadītājiem. Jebkurā funkcionējošā sabiedrībā - vienalga, kapitālistu, sociālistu vai kādā pavisam citādā - ir nepieciešama liela cilvēku skaita piekrišana un savstarpēja sadarbība. Un, ja tu vēlies, lai cilvēki ar tevi sadarbojas, tev jāatbild uz jautājumu, ko tava sabiedrība viņiem piedāvā pretī. Ja atbilde ir "neko", nav iemesla cerēt uz kaut kādu sadarbošanos. Un lūdzu nekļūdies - mierīgs brīvais tirgus nerodas spontāni; tā rašanās un izaugsme pilnīgi noteikti prasa valdības uzraudzību un aizsardzību. To detalizētāk apspriedīšu vēlāk.</p>
	<blockquote>
		Orrens Boils parādījās no nekurienes, pirms pieciem gadiem… Viņš uzsāka ar saviem simts tūkstošiem dolāru, kā arī divsimt miljonu dolāru aizņēmumu no valdības. Tagad viņš vadīja milzīgu koncernu, kas bija aprijis daudzas mazākas kompānijas. Tas pierādīja, kā viņam patika teikt, ka šai pasaulē indivīda spējām vēl aizvien ir iespēja nodrošināt panākumus.
	</blockquote>
	<p>No mums sagaida nicīgus smieklus par viņa teikto, un, aizmirstot par visu pārējo, pieņemu, ka tas ir diezgan smieklīgi. Taču šis humors šķiet vairāk nekā nedaudz liekulīgs, kad mēs atklājam, ka lielākā daļa Rendas varoņu ir bagātu ģimeņu atvases un ir mantojuši savu neaptveramo bagātību un privilēģijas. Arī par šo es vairāk rakstīšu vēlāk.</p>
	<p>Atgriežoties tajā bārā: četrotne apspriež nacionālo politiku, kuras mērķis ir "dot ikvienam iespēju tikt pie taisnīgas dzelzs rūdas daļas", ar ko viņi saprot Henka Rērdena raktuvju pārņemšanu. Tam būtu jāiedarbina trauksmes signālu, jo sevišķi tādēļ, ka viens no četriem jeb Vīzlijs Moučs ir Rērdena lobētājs Vašingtonā.</p>
	<p>Vispirms ātri tiksim galā ar visu neticamo. Pirmkārt: kā milzīga tērauda kompānija var nodarbināt tikai <em>vienu</em> lobētāju? Tas galīgi nešķiet iespējams. Reālā pasaulē, 2013. gadā, kompānija <em>U.S. Steel</em> viena pati nodarbināja deviņus lobētājus, un daudzas industriju apvienības un tirdzniecības grupas nodarbina savus. Tas ir loģiski, kad tu ņem vērā, ka liela korporācija vēlētos lobēt visus daudzus simtus kongresmeņu, kas varētu balsot par tai nozīmīgiem likumprojektiem, nemaz nerunājot par visām valdības aģentūrām, kas varētu pieņemt noteikumus vai veikt lēmumus par tās produktu iegādi.</p>
	<p>Otrkārt: kā Rērdens var būt tik nezinošs par valdības iekšējiem mehānismiem, ka viņš pat nezina, ar ko runā viņa paša lobētājs? Kā viņš <em>nesadarbojas</em> ar valdību regulāri, pat ne kā ar klientu? Vai tā neiepērk tēraudu, lai būvētu tiltus vai iegūtu dzelzsbetonu ceļiem un ēkām? Vai militāristi nepērk tēraudu, lai ražotu raķetes un tankus?</p>
	<p>Treškārt: kā šis vīrs vispār tika noalgots? Kā ir redzams, Moučs grasās iedurt savam darba devējam dunci mugurā. Skaidrs, ka viņš ir viens no tiem ļaunajiem sociālistiem, kuriem nerūp privātīpašums vai brīva uzņēmējdarbība (jo cilvēki ar šādiem uzskatiem ir ļoti izplatīti starp privātā sektora korporāciju lobētājiem, nezināji?). Tad ko Rērdens vispār viņā saskatīja? Ko Moučs teica darba intervijā?</p>
	<p>Es tikai vēlos pakavēties pie šīs dīvainās idejas par korporatīvo lobētāju, kas labprātīgi apvienojas ar valdību pret paša darba devēju. Reālā pasaulē vairumam valstu ir jācīnās ar "<a href="https://web.archive.org/web/20160826205709/https://en.wikipedia.org/wiki/Regulatory_capture" target="_blank">regulatīvās kontroles</a>" problēmu, kurā valdības aģentūras, kuru mērķis ir nodrošināt likumu realizāciju, pakāpeniski pārņem industrijas, kuras tām būtu jāpārrauga. Parasti regulatīvā kontrole ir sekas brīvai cilvēku kustībai starp valdību un industriju - regulētāji, kas izliekas nemanām pārkāpumus vai izsniedz ienesīgus bez-konkursa līgumus, tiek atalgoti ar izdevīgiem darba piedāvājumiem firmās, kuras viņi mēdza regulēt. Japāņu valodas vārds šim pašam fenomenam ir "<a href="https://web.archive.org/web/20160826205709/http://thediplomat.com/a-new-japan/2011/05/23/the-problem-with-amakudari/" target="_blank">amakudari</a>", kura burtiskā nozīme ir "nolaišanās no debesīm".</p>
	<p>Šķiet, ka Renda postulē <em>apgrieztu</em> regulatīvo kontroli, kurā bagātīgi apmaksātos privātā sektora lobētājus iekārdina un samaitā iekārotā valdības birokrātijas darba kārdinājums. Lieki teikt, ka tas nekad nenotiek reālā dzīvē, taču tas iederas viņas vīzijā par dīvaino pasauli, kurā turīgi biznesmeņi ir bezspēcīgi un valdības nežēlīgi apdalīti sabiedrības atstumtie. Realitātē bagātajiem <em>vienmēr</em> ir piederējusi milzīga vara un ietekme, ja ne pilnīga kontrole pār politiku.</p>
	<p>Kā esmu <a href="002-in-media-res.html" target="_blank">pieminējis iepriekš</a>, <em>varētu</em> izdomāt izskaidrojumu tam, kā bagātie kļuvuši tiek ļoti nicināti, taču Rendai tas varētu būt bīstami. Tur varētu parādīties tādas lietas kā slikti apmaksāti un ekspluatēti strādnieki, rūpnīcu ugunsgrēki, ēku sabrukšanas, koloniālisms, banānu republikas - īsumā, mājieni, ka bagātie kādā brīdī būtu rīkojušies nepareizi. Un tā ir iespējamība, kuru viņa pilnībā izvairās pieminēt. Viņai drošāk ir teikt, ka pretestība kapitālismam ir pilnībā neracionāla, ka cilvēki ienīst bagātos bez jebkāda iemesla.</p>
  </body>
</html>
