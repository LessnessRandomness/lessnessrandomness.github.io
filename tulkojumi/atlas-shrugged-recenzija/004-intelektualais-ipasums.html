<!DOCTYPE html>
<html lang="lv">
  <head>
    <meta http-equiv="Content-type" content="text/html; charset=utf-8">
	<meta name="viewport" content="width=device-width, initial-scale=1">
	<title>"Atlas Shrugged" recenzija: bīstamā sarkanās gaismas ignorēšana</title>
  </head>
  <body>
	<a href="https://web.archive.org/web/20170417061201/http://www.patheos.com/blogs/daylightatheism/2013/04/atlas-shrugged-intellectual-property/">Oriģināls</a>
	<h1>Intelektuālais īpašums</h1>
	<p>(1. daļa, 1. nodaļa)</p>
	<P>Atrisinājusi savu nelielu dzelzceļa problēmu, Dagnija atgriežas Ņujorkā, lai ziņotu savam brālim Džimam par brūkošo Rio Norte līniju. Viņā piedāvā to rekonstruēt - pag, tā nav taisnība. Viņa jau ir devusi rīkojumu to rekonstruēt, nekonsultējoties ne ar vienu. Vēl vairāk, viņa ir lauzusi līgumu ar Džima mīļāko piegādātāju, Orrena Boila <em>Associated Steel</em>, jo viņš nekad nepilda savus solījumus, un veikusi pasūtījumu pie konkurenta <em>Rearden Steel</em>, kurš prasa mazāku maksu un vienmēr izpilda pasūtījumus laicīgi.</P>
	<blockquote>"Ja mēs dodam Rērdenam tik lielu tērauda sliežu pasūtījumu -"<br/>"Tās nebūs no tērauda. Tās būs no Rērdena Metāla."<br/>Viņa vienmēr vairījās no personīgām reakcijām, taču bija spiesta pārkāpt savu noteikumu, kad ieraudzīja Taggarta sejas izteiksmi. Viņa pēkšņi iesmējās.<br/>Rērdena Metāls bija jauns sakausējums, ko Rērdens izveidoja pēc desmit eksperimentu gadiem. Viņš to nesen sāka piedāvāt tirgū. Viņam nebija neviena pasūtījuma un neviena pircēja.</blockquote>
	<p>Džims uz šiem lēmumiem, kas izdarīti bez viņa ziņas, reaģē dusmīgi, taču, kad viņa ierosina viņam tos atcelt, ja vēlās, viņš atsakās. Kā Džefs komentēja pie iepriekšējā ieraksta, tā ir viena no nozīmīgākajām grāmatas tēmām: atbildību uzņemas un liek lietām notikt tikai Rendas varoņi, kamēr sliktie tēli izvairās no atbildības (lai gan viņi <em>apgalvo</em>, ka augstu vērtē tādas lietas kā sabiedriskais labums) un nekad netiek vainoti.</p>
	<p>Saskaņā ar Džimu, "labākās metalurģiju pārvaldošās iestādes" pauž šaubas par Rērdena Metālu, taču Dagnija to noignorē. Viņa saka "es neprasu viedokļus" un ka ir izdarījusi izvēli - atcerieties, izvēli pilnībā pārbūvēt svarīgu transkontinentālā dzelzceļa līniju, izmantojot jaunu, nepārbaudītu sakausējumu - balstoties tikai savos spriedumos un nemeklējot padomu no malas un nekonsultējoties ne ar vienu.</p>
	<p>Jā, es neesmu eksperts, taču neizskatās, ka tā būtu jādarbojas lielai korporācijai. Viena lieta ir, kad Dagnija pavēl vilciena ekipāžai ignorēt sarkano gaismu, pamatojot to ar savu viedokli, bet šis ir nozīmīgs daudzu miljonu biznesa lēmums, kas itin viegli var izšķirt kompānijas nākotni. Vai nevajadzētu, nez, izstrādāt tehniski ekonomisko pamatojumu? Pilotprojekti? Izmēģinājuma braucieni poligonā, pirms apņemties izmantot šo jaunu metālu, lai būvētu tūkstošiem jūdžu garu dzelzceļu caur Klinšu Kalniem? Bet nē.</p>
	<p>Šī izkropļotā ideja par to, kā jādarbojas biznesam, nāk no Rendas hiper-individuālisma pasaules uzskata, kurā visu civilizāciju uztur daži kapitālistu pārcilvēki, kuri ir kā pirmcēloņi visam. Tā kā Renda ir autore, viņa var veidot notikumus tā, ka šie plāni vienmēr ir veiksmīgi. Realitātē, kad uzņēmumu vadītāji pieņem neparastus biznesa lēmumus kaprīžu vadīti, tie bieži vien izrādās pilnīgas izgāšanās - piemēram, <a href="https://www.huffpost.com/entry/qwikster-netflix-mistake_n_1003367">Rīds Hastings, Netflix izpilddirektors, nāca klajā ar ideju sadalīt viņa kompāniju divās daļās mērcējoties burbuļvannā</a> un bija spiests to atsaukt investoru dusmu dēļ. (Atdalīto kompāniju viņš plānoja saukt par <a href="https://www.huffpost.com/entry/qwikster-netflix-mistake_n_1003367">"Qwikster", kas bija Twitter niks kādam, kura avatārs bija marihuānu smēķējošs mupets</a> - ko daudzi novērotāji uztvēra kā liecību par šī plāna paviršu izstrādi.)</p>
	<p>Un tas bija tikai DVD nomas serviss, kamēr šis ir dzelceļš, kas ir atbildīgs par pasažieru un ekipāžas dzīvībām un drošību. Džima skepticisms man šķiet vairāk nekā pamatots:</p>
	<blockquote>
		"Tad ko tu vispār zini par Rērdena Metālu?"<br/>
		"To, ka tā ir vislabākā prece, kāda vispār parādījusies pārdošanā… tas ir izturīgāks par tēraudu, lētāks par tēraudu un noturēsies ilgāk par jebkuru metāla gabalu šajā pasaulē."<br/>
		"Bet kas to saka?"<br/>
		"Džim, es studēju inženieriju koledžā. Kad es redzu lietas, es tās atpazīstu."<br/>
		"Ko tu redzēji?"<br/>
		"Rērdena formulu un testus, kurus viņš man rādīja."
	</blockquote>
	<p>Šī saruna mani izbrīnīja. Dagnija redzēja Rērdena formulu, patiešām? Viņš ieguldīja desmit darba gadus, lai izgudrotu revolucionāru jaunu sakausējumu, un pirmā lieta, ko viņš dara, ir šīs slepenās tehnoloģijas atklāšana pirmajam, kas pavaicā?</p>
	<p>Labi, es pieņemu, ka tas droši vien bija neizbēgami. Galu galā, labi aprīkota industriālā laboratorija varēja nopirkt nedaudz Rērdena Metāla un vienalga izpētīt, no kā tas ir pagatavots, tāpēc nav jēgas censties šo formulu turēt slepenībā. Bet tas noved pie interesanta jautājuma: kā Rendas ideālajā libertāriešu pasaulē darbojas ideja par intelektuālo īpašumu?</p>
	<p>Mēs zinām, ka <a href="https://en.wikipedia.org/wiki/Libertarian_perspectives_on_intellectual_property#Ayn_Rand.27s_views">Aina Renda atbalstīja patentus un autortiesības</a>, kaut vai tādēļ, ka tālāk grāmatā ideja par to piespiedu atņemšanu industriālistiem ir svarīga sižeta daļa. Bet tai pašā laikā viņa atkārto apgalvojumu, ka vienīgā pareizā valdības loma ir cilvēku pasargāšana no noziegumiem un brīvprātīgu līgumu ievērošanas nodrošināšana (<a href="https://web.archive.org/web/20170227170539/http://www.patheos.com/blogs/daylightatheism/2011/09/further-thoughts-on-penns-libertarianism/">to teicis arī Penns Džillette</a>). Jebkas cits nozīmē spēka pielietošanu pret nevainīgiem cilvēkiem un tātad ir nepieļaujama varas pielietošana.</p>
	<p>Taču šeit atklājas nopietna pretruna, kuru Renda nekad neatrisina. Ideja par patentu nozīmē - ja izgudroju kaut ko, ko kāds cits jau realizējis, pat ja izgudroju to neatkarīgi, valdība (jeb kā viņa varētu to teikt - "vīri ar ieročiem") klauvēs pie manām durvīm un neļaus man to izgatavot vai pārdot. Tā ir valdības varas izmantošana, lai ierobežotu indivīda tiesības, un ļoti pārkāpj privātumu! (Tas nav tikai mans viedoklis: <a href="https://mises.org/library/intellectual-property-and-libertarianism">citi</a> <a href="http://freenation.org/a/f31l1.html">libertāriešu</a> <a href="https://web.archive.org/web/20170106160530/http://libertarianpapers.org/article/12-mcelroy-contra-copyright-again/">autori</a> apgalvo, gluži pretēji Rendas uzskatiem, ka intelektuālais īpašums ir neattaisnojama ideja un to vajadzētu likvidēt.)
	</p>
	<p>Protams, pastāv labs arguments patentu esamībai - tie sniedz cilvēkiem stimulu izgudrot jaunas lietas, kas iedrošina visai sabiedrībai noderīgu radošumu. Nav motivācijas būt izgudrotājam, ka praktiski ikviens var nozagt tavu ideju un gūt no tās peļņu. Taču šim argumentam, kas izmanto kolektīvā labuma jēdzinu, nav jābūt pieejamam tiem, kas tic indivīda tiesību pārākumam pār visu citu.</p>
  </body>
</html>
