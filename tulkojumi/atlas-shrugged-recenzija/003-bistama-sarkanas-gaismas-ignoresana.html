<!DOCTYPE html>
<html lang="lv">
  <head>
    <meta http-equiv="Content-type" content="text/html; charset=utf-8">
	<meta name="viewport" content="width=device-width, initial-scale=1">
	<title>"Atlas Shrugged" recenzija: bīstamā sarkanās gaismas ignorēšana</title>
  </head>
  <body>
	<a href="https://web.archive.org/web/20170417061201/http://www.patheos.com/blogs/daylightatheism/2013/04/atlas-shrugged-signal-passed-at-danger/">Oriģināls</a>
	<h1>Bīstamā sarkanās gaismas ignorēšana</h1>
	<p>(1. daļa, 1. nodaļa)</p>
	<p>Pirmais no noveles galveniem varoņiem, ko mēs sastopam, ir Dagnija Taggarta, <em>Taggart Transcontinental</em> operāciju viceprezidente, un, kā drīz uzzinām, viņa ir galvenā, kas uztur dzelzceļa darbību. Patiesībā mēs vispirms satiekam Dagniju retrospekcijā, lai gan tad viņa netiek saukta vārdā. Viņa ir bērnības draugs nabaga traģiskajam Eddijam Villersam, kas atminas viņu šādi:</p>
	<blockquote>Viņš iedomājās par kādu vasaras dienu, kad viņam bija desmit gadi. Tai dienā meža izcirtumā vienīgā viņa bērnības tuvā sarunu biedre stāstīja viņam, ko viņi darīšot pieauguši… Kad viņam pajautāja, ko viņš vēlētos darīt, viņš nekavējoties atbildēja: "To, kas ir pareizi… Ne tikai to, ko tu teici. Ne tikai biznesu un iztikas pelnīšanu. Tādas lietas kā cīņu uzvarēšana vai cilvēku glābšana no ugunsgrēkiem, vai kāpšana kalnos." "Kādēļ?" viņa jautāja.</blockquote>
	<p>Paturi prātā: viņa ir viena no šīs grāmatas <em>varoņiem</em>, un viņas attieksme ir tā, ko mums paredzēts apbrīnot un censties atdarināt. To droši vien nāksies sev atgādināt atkal un atkal.</p>
	<p>Kad satiekam Dagniju kā nākas, viņa ir nakts vilcienā un atgriežas Ņujorkā no biznesa tikšanās.</p>
	<blockquote>Viņas seju veidoja stūrainas plaknes, mutes forma bija noteikta - tā bija juteklīga, turēta ciet ar nelokāmu precizitāti. Viņa turēja savas rokas mēteļa kabatās, un stāja bija sasprindzināta, it kā viņa neciestu nekustīgumu, un nesieviešķīga, it kā viņa neapzinātos savu ķermeni un to, ka tas ir sievietes ķermenis.</blockquote>
	<p>Mums pavēsta, ka viņa nav gulējusi veselas divas naktis, un tas tiek uztverts kā mazsvarīgs apgrūtinājums; Rendas varoņi tādas lietas uztver kā kaitinošus traucēkļus, kas novērš no viņu patiesās mīlestības - tas ir, laika pavadīšanas birojā. Bet kas viņu patiešām <em>apgrūtina</em> - kad viņa uz brīdi iesnaužas, bet pamostoties atklāj, ka vilciens ir novirzīts pa rezerves ceļu un ir iestrēdzis jau stundu pie sarkanās gaismas, gaidot tās nomainīšanos. Dagnija pielec kājās un skrien uz lokomotīvi, kur norāj vilciena ekipāžu par to, ka tā klausa veselā saprāta un piesardzības balsij:</p>
	<blockquote>"Šī ir Taggartu Komēta," viņa sacīja. "Komēta nekad nav kavējusi."<br/>"Viņa ir vienīgā visā valstī, kas nav," teica inženieris.<br/>"Vienmēr pienāk pirmā reize," piebilda kurinātājs.</blockquote>
	<p>Ekipāža pieļauj, tāpat kā Dagnija, ka gaismas signāls ir salūzis un nenomainīsies, taču viņi grasās atstā vilcienu tur, kur tas ir, līdz kāds dos viņiem atļauju braukt. Teksts dod mājienu par acīmredzamo faktu, ka sarkanās gaismas ignorēšana var būt bīstama, taču daudz vairāk norāda uz to, ka viņi to dara, lai izvairītos no jebkādas atbildības:</p>
	<blockquote>"Kundze, es negrasos riskēt ar savu galvu," viņš teica.<br/>"Viņš ar to domā," teica kurinātājs, "ka mūsu darbs ir gaidīt pavēles."<br/>"Jūsu darbs ir likt šim vilcienam braukt."<br/>"Ne tad, ja ir sarkanā gaisma. Ja tā saka apstāties, mēs apstājamies."<br/>"Sarkana gaisma nozīmē briesmas, kundze," teica pasažieris.<br/>"Mēs neriskēsim," teica inženieris. "Lai kurš būtu atbildīgs par to, viņš uzvels vainu mums, ja mēs kustēsimies. Tāpēc mēs nekustamies, līdz kāds mums nedod šādu komandu."</blockquote>
	<p>Neesmu dzelzceļa inženieris, taču man šķiet, ka ekipāžai šeit ir taisnība. Lai gan tekstā viņi ir attēloti kā gļēvi un nesaprātīgi, uzskatu, ka labam vilciena vadītājam <em>vajadzētu</em> tā rīkoties. Ja dzelzceļa signāls liek apstāties, pat ja nav acīmredzama iemesla, vai tā izklausās pēc labas idejas nospriest, ka tas ir salūdzis un to ignorēt?</p>
	<p>Sarkanai gaismai varētu būt daudz labu iemeslu, pat ja tā ilgst stundu. Varbūt tālāk ir bojātas sliedes, ko tumsā gandrīz nevarētu pamanīt, vai arī iestrēgusi pārmija, kas būtu novirzījusi vilcienu strupceļā vai nepabeigtā sliežu posmā. Dučiem nāvīgu vilcienu sadursmju vai noiešanu no sliedēm par pamatu bija vilcienu ekipāžas, kas nepamanīja vai ignorēja sarkanās gaismas signālu, ieskaitot vienu no sliktākajām nesenā pagātnē, <a href="https://en.wikipedia.org/wiki/2008_Chatsworth_train_collision">tieša divu vilcienu sadursme Losandželosā 2008. gadā</a>, kas izraisīja 25 nāves un dučiem nopietnu ievainojumu.</p>
	<p>Galu galā Dagnija izmanto savu amatu - pasakot, kas viņa ir, un liekot vilcienam doties tālāk par spīti sarkanai gaismai. Tā kā šis ir "Atlas Shrugged" un galvenie varoņi nekad nekļūdās, mums nav paredzēts uztvert šo kā pārdrošu un bīstamu lēmumu. Mums ir jāapbrīno viņa par viņas drosmīgo un bezbailīgo izlēmīgumu, kamēr visi citi stāv apkārt un bezpalīdzīgi lauza rokas. Tā ir, kā tekstā minēts, "spēcīgā, uzmundrinošā bauda rīkoties".</p>
	<p>Par ko tas patiesībā liecina? Par to, ka Rendas pasaulē notiek <a href="https://tvtropes.org/pmwiki/pmwiki.php/Main/WriterOnBoard">autora iejaukšanās</a>, organizējot notikumus tā, lai viņas dedzīgajiem kapitālistiem vienmēr būtu taisnība, pat ja viņu lēmumiem realitātē ātri vien būtu postošas sekas. (Vai vari iztēloties avīžu virsrakstus? "22 miruši vilcienu sadursmē, ko izraisīja dzelzceļa kompānijas vadītājas nevēlēšanās nokavēt tikšanos"?) Tā kā daudziem cilvēkiem "Atlas Shrugged" ir kā rokasgrāmata, kura vēsta, kā viņiem <em>vajadzētu</em> rīkoties realitātē, šīs grāmatas kaitīgums ir acīmredzams.</p>
  </body>
</html>
